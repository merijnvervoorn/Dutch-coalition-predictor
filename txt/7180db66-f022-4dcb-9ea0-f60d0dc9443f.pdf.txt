6 Regeling van werkzaamheden (stemmingen) De voorzitter: Voor we gaan stemmen wil ik een korte mededeling doen namelijk dat vanaf vandaag een replica van het Plakkaat van Verlatinghe te zien is voor de ingang van de plenaire zaal. Ik weet niet of het iemand is opgevallen? Toch wel: mevrouw Buitenweg. Fijn! Het Plakkaat is twee weken geleden in een tv-programma gekozen tot Het pronkstuk van Nederland. Het Plakkaat kun je zien als de onafhankelijkheidsverklaring van Nederland dus is het de moeite waard om er even naar te kijken. Het origineel bevindt zich in het Nationaal Archief. Diegenen die daarin geïnteresseerd zijn kunnen het daar zien. Meneer Baudet heeft u een punt van orde? De heer Baudet (FvD): Ja. Er wordt altijd heel koket gesproken over "verlatinghe" … De voorzitter: Nee dat is geen discussie. Nee! Meneer Baudet ... De heer Baudet (FvD): … maar het is gewoon "Plakkaat van Verlating". Die "e" kan gewoon weg. Het is gewoon moderne spelling. De voorzitter: Dank u wel. Dan gaan we nu stemmen.