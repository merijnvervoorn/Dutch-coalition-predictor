72 Personeel Defensie Personeel Defensie Aan de orde is het tweeminutendebat Personeel Defensie (CD d.d. 13/06). De voorzitter: Goedemiddag allemaal. Aan de orde is het tweeminutendebat Personeel Defensie. Ik geef als eerste spreker het woord aan de heer Krul. Hij spreekt namens het CDA. De heer Krul (CDA): Voorzitter dank u wel. Wij dienen vandaag één motie in. Motie De Kamer gehoord de beraadslaging constaterende dat vele reorganisaties bij Defensie in de afgelopen decennia het gevolg waren van bezuinigingen en krimp van de Defensieorganisatie; constaterende dat de trend gekeerd is en Defensie sinds enige jaren weer fors kan investeren en dat nu lopende en aankomende reorganisaties voornamelijk ingegeven worden door benodigde groei van de Defensieorganisatie; constaterende dat de sg-aanwijzing Uitvoering reorganisaties Defensie (URD) van toepassing is op reorganisaties die betrekking hebben op ten minste vijf arbeidsplaatsen; overwegende dat URD-trajecten in het licht van bezuinigingen begrijpelijkerwijs voorzagen in grote betrokkenheid van centrales van overheidspersoneel en de betrokken medezeggenschapscommissies en waarborgen ten behoeve van het personeel; overwegende dat bij reorganisaties die in het teken staan van investeringen en groei van de Defensieorganisatie meer tempo wenselijk is; verzoekt de regering in samenspraak met de centrales van overheidspersoneel mogelijkheden te onderzoeken om URD-trajecten sneller te kunnen doorlopen en de Kamer hierover uiterlijk 1 maart 2024 te informeren en er minimaal op in te zetten dat desnoods tijdelijk reorganisaties gericht op groei met een omvang van minder dan 25 arbeidsplaatsen dispensatie krijgen van het URD-traject en gaat over tot de orde van de dag. De voorzitter: Deze motie is voorgesteld door de leden Krul en Valstar. Zij krijgt nr. 9 (36410-X). Dank u wel. Er hadden zich nog twee sprekers ingeschreven maar die zie ik niet. Maar we kunnen meteen door. Ik geefhet woord aan u meneer Van der Maat. Gaat uw gang meneer de staatssecretaris. Van der Maat: Voorzitter dank u wel. Dank ook aan de heer Krul de heer Valstar en mevrouw Piri voor hun aanwezigheid. Een herkenbaar thema waarvoor hier terecht aandacht wordt gevraagd. De heer Krul en de heer Valstar schetsen terecht dat we na jaren van krimp nu in een proces van groei zitten en dat bij groei ook andere spelregels en een andere manier van werken zouden moeten horen. We hebben heel veel vacatures en zijn er enorm op gericht om die zo snel als mogelijk gevuld te krijgen. De motie op stuk nr. 9 geef ik dus graag het oordeel Kamer met dien verstande dat er niet de garantie bij wordt gegeven dat ik u ook kan bedienen met wat hier wordt gevraagd maar in ieder geval wel met de informatie waarom wordt gevraagd en met de inspanning om het gesprek aan te gaan. Dat gesprek ben ik ook al met de bonden aangegaan. Daarover zal ik rapporteren. Ik voel zeer met de heer Krul mee dat we het hoogste tempo moeten realiseren om al de reorganisaties voor elkaar te krijgen om de groei te faciliteren. De heer Krul (CDA): Voorzitter we lopen toch wat tijd in dus daarom ... De voorzitter: Die hoeft niet op meneer Krul. De heer Krul (CDA): ... even een verduidelijkende vraag. We hebben een tijdje geleden een commissiedebat gehad. Ik weet dat er heel veel gebeurd is. Ik zou de staatssecretaris toch willen vragen of hij even kort kan schetsen wat er de afgelopen maanden gebeurd is en waar we nu ongeveer staan ook indachtig deze motie. Dank ook voor de appreciatie. Van der Maat: Zeker. We hebben in het kalenderjaar 2023 om en nabij — het gaat even om het grove beeld — 90 reorganisaties gehad. Een reorganisatie heb je bij Defensie al als je een ontwikkeling in de organisatie hebt die meer dan vijf vte's dus fulltimevacatures betreft. Dan spreek je bij Defensie al over een reorganisatie. In totaal hebben we er dus zo'n 90 gehad. Met de bonden hebben we afspraken gemaakt over hoe we dat wat sneller kunnen doen. Vorige week heb ik het beeld gekregen dat van die 90 reorganisaties er om en nabij zo'n 75 80 gaan lukken. Dat is dus best wel veel. Tegelijkertijd zie ik hoeveel tijd dat kost. Die tijd kunnen we ook besteden aan allerlei andere belangrijke zaken die we te regelen hebben voor de modernisering van de krijgsmacht. Precies daarover voer ik op dit moment ook het gesprek met de bonden. We moeten prioriteren over de volle breedte met steun aan Oekraïne in een onzekere wereld. We moeten enorm veel tempo maken om onze eigen krijgsmacht te herstellen. Maar we moeten daar wel in kiezen want niet alles kan tegelijk. Dat betekent dus ook dat we moeten kiezen waar we onze tijd aan besteden in het overleg met de bonden. Daarom ondersteun ik dezemotie om ervoor te zorgen dat we ook weer het gesprek aangaan over de vraag of we in 2024 weer onze tijd aan 90 reorganisaties — daarvan betreffen er heel veel dus onder de 25 vte's maar wel boven de 5 vte's — of aan andere zaken moeten besteden. Ik ga dus met uw motie aan de slag als de Kamer die aanneemt en trouwens sowieso want ik ga het sowieso doen. Maar de steun in de rug is welkom. Dank u wel. De voorzitter: Dank u wel meneer de staatssecretaris. De beraadslaging wordt gesloten. De voorzitter: Ik schors deze vergadering voor een enkel ogenblik voor we doorgaan naar het tweeminutendebat Mbo. De vergadering wordt enkele ogenblikken geschorst.