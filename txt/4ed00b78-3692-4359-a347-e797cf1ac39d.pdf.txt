8 Beëdiging mevrouw J.G.P. Vermue Aan de orde is de beëdiging van mevrouw J.G.P. Vermue. De voorzitter: Ik geef het woord aan mevrouw Neppérus tot het uitbrengen van verslag namens de commissie voor het onderzoek van de Geloofsbrieven. Mevrouw Neppérus voorzitter der commissie: Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw J.G.P. Vermue te Schoondijke. De commissie is eenstemmig tot de conclusie gekomen dat mevrouw J.G.P. Vermue te Schoondijke terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune voor zover dat mogelijk is te gaan staan. Mevrouw Vermue is in het gebouw der Kamer aanwezig om de voorgeschreven verklaringen en beloften af te leggen. Ik verzoek de griffier haar binnen te leiden. Nadat mevrouw Vermue door de griffier is binnengeleid legt zij in handen van de voorzitter de bij de wet voorgeschreven verklaringen en beloften af. De voorzitter: Mevrouw Vermue ik wens u van harte geluk met het lidmaatschap van de Kamer. Ik geef u nu de hand. Omdat we de presentielijst niet meer met de hand invullen kan ik aan de Kamer melden dat uw naam elektronisch op de presentielijst zal worden verwerkt want zo doen we het tegenwoordig! Ik verzoek u om in ons midden plaats te nemen. Na de stemmingen — want u kunt gelijk aan het werk met stemmen — is er gelegenheid tot feliciteren van onze nieuwe collega.(Applaus)