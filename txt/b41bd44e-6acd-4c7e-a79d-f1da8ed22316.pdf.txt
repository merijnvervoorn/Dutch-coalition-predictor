5 Regeling van werkzaamheden De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. Regeling van werkzaamheden De voorzitter: Ik stel voor toe te voegen aan de agenda van de Kamer voor de volgende weken: - het wetsvoorstel Wijziging van de Wet op de huurtoeslag (flexibeler maken kwaliteitskorting) (32694); - het wetsvoorstel Intrekking van de Wet werk en inkomen kunstenaars (32701); - het wetsvoorstel Wijziging van de Zorgverzekeringswet in verband met de verhoging van het verplicht eigen risico (32788); - het wetsvoorstel Wijziging van de Wet personenvervoer 2000 in verband met verordening (EG) nr. 1370/2007 van het Europees Parlement en de Raad van de Europese Unie van 23 oktober 2007 betreffende het openbaar personenvervoer per spoor en over de weg en tot intrekking van Verordening (EEG) nr. 1191/69 van de Raad en Verordening (EEG) nr. 1107/70 van de Raad (PbEU L 315) (32376); - het wetsvoorstel Wijziging van de Wet bodembescherming (Gebiedsgerichte aanpak van de verontreiniging van het diepere grondwater) (32712). Op verzoek van de aanvrager stel ik voor om het dertigledendebat over het ronselen van meisjes in jeugdzorginstellingen door loverboys van de lijst af te voeren. Ik stel voor toe te voegen aan de agenda: - het VAO Landbouw- en Visserijraad met als eerste spreker het lid Ouwehand; - het VAO evaluatie missies met als eerste spreker het lid Brinkman; - het VAO ADL Assistentie in ADL-clusters met als eerste spreker het lid Wiegman-van Meppelen Scheppink; - het VAO financiën in het primair onderwijs met als eerste spreker het lid Beertema; - het VAO Notitie privacybeleid met als eerste spreker het lid Van Raak; - het VAO telecommunicatie met als eerste spreker het lid Verhoeven. Overeenkomstig de voorstellen van de voorzitter wordt besloten. De voorzitter: Het woord is aan de heer Ulenbelt. De heer Ulenbelt (SP): Voorzitter. Mede namens mevrouw Hamer van de PvdAfractie verzoek ik om een dertigledendebat over een passage in de bedrijfslevenbrief van de minister van EL&I. Die passage kan worden uitgelegd als het via een omweg aantasten van het ontslagrecht.Mevrouw Schaart (VVD): Voorzitter. De VVD-fractie geeft geen steun voor het houden van dit debat maar aangezien het naar verwachting toch wel plaatsvindt wil mijn fractie dat het gehouden wordt met de minister van EL&I en niet met de minister van SZW omdat het gaat om de Bedrijfslevenbrief. Die is ondertekend door de minister van EL&I. De heer Van Hijum (CDA): Voorzitter. Mij is niet helemaal duidelijk of de heer Ulenbelt voldoende steun heeft voor het houden van een dergelijk debat. Volgens mij nog niet. Mijn fractie heeft geen behoefte aan een debat over een brief waarin een passage staat waarover op een gegeven moment wel een voorstel naar de Kamer zal komen. Als dat debat er toch komt dan geeft mijn fractie er de voorkeur aan om de minister eerst te vragen om een nadere toelichting. Het betreft namelijk een tamelijk summiere passage. Dat debat kan overigens gevoerd worden met beide bewindslieden. De heer Ulenbelt (SP): Voorzitter. Ik vraag dit debat aan mede namens de PvdAfractie. Daarmee is ruim voorzien in het vereiste van 30 leden. De passage staat inderdaad in de Bedrijfslevenbrief en dat verbaasde mij ook omdat het onderwerp de Flexwet en dergelijke betreft. Die moet aangepast worden en dat valt onder de minister van SZW. Een goed gesprek met beide ministers lijkt mij dan ook op zijn plaats. Als er van tevoren nog een toelichting komt ten behoeve van de heer Van Hijum dan zal ik mij daar niet tegen verzetten. De voorzitter: Ik stel vast dat er voldoende steun is voor een dertigledendebat. De heer Van Hijum heeft om nadere informatie gevraagd dus voor zover nodig geleiden wij dit deel van het stenogram door naar het kabinet. Wij voegen het debat toe aan de lijst van dertigledendebatten. Voor het debat gelden spreektijden van drie minuten. Het woord is aan mevrouw Ouwehand. Mevrouw Ouwehand (PvdD): Voorzitter. Wij hebben vragen gesteld aan de staatssecretaris van Economische Zaken Landbouw en Innovatie. Die heeft hij nog niet beantwoord. Ik doe daarop graag via u een rappel. De eerste set vragen gaat over het verlenen van ontheffing voor het vrijlaten van een ooievaar die op Marktplaats is gekocht. De volgende set – van 22 juli – gaat over de aanhoudende meldingen van misstanden bij diertransporten. Ten slotte zijn er vragen eveneens van 22 juli over het plan van het Dolfinarium om orka Morgan te verhuizen naar een park op Tenerife. Over de laatste set merk ik op dat de staatssecretaris om uitstel heeft gevraagd dat inmiddels ook is verlopen. Het vreemde is dat deze vragen zijn gesteld voordat een vergunning was verleend die inmiddels alweer door de rechter is geschorst. Daarover zijn ook vragen gesteld die wel zijn beantwoord. De staatssecretaris weigert blijkbaar op de een of andere manier die aanvankelijke set vragen te beantwoorden. Ik zou de antwoorden toch graag vandaag krijgen. De voorzitter: Ik stel voor het stenogram van dit deel van de vergadering door te geleiden naar het kabinet. Daartoe wordt besloten.De vergadering wordt van 15.23 uur tot 15.30 uur geschorst.