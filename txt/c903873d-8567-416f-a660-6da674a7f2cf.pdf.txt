6 Herdenking Aan de orde is de herdenking naar aanleiding van het overlijden van twee Nederlandse militairen in Mali. De voorzitter: Voor wij beginnen met de regeling van werkzaamheden staan wij stil bij het overlijden van twee Nederlandse militairen. Ik verzoek iedereen in de zaal en op de publieke tribune voor zover dat mogelijk is te gaan staan. Op dinsdag 17 maart ontvingen wij het verdrietige bericht dat kapitein René Zeetsen en eerste luitenant Ernst Mollinger zijn omgekomen in Mali bij een ongeval met een Apachehelikopter. Ze waren allebei onderdeel van het 301 Squadron van het Defensie Helikopter Commando op vliegbasis Gilze-Rijen. Het ongeluk doet ons eens te meer beseffen hoe groot onze verantwoordelijkheid is wanneer wij besluiten tot het uitzenden van Nederlandse militairen naar gevaarlijke gebieden overal ter wereld. Wij wensen alle familie vrienden en collega's veel sterkte en kracht toe in deze moeilijke tijd. Wij hopen dat zij zich gesterkt voelen door de wetenschap dat René en Ernst hun leven hebben gegeven voor internationale vrede en veiligheid in dit geval voor de bevolking van Mali. Een brief met soortgelijke woorden hebben de voorzitter van de vaste commissie voor Defensie en ik namens u allen naar de nabestaanden gestuurd. Ik verzoek u weer te gaan zitten.