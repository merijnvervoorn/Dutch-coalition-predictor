11 Behandelvoorbehoud van het EU-voorstel herziening coördinatie socialezekerheidsstelsels Aan de orde is het VAO Behandelvoorbehoud van het EUvoorstel herziening coördinatie socialezekerheidsstelsels (AO d.d. 15/2). De voorzitter: Het woord is aan mevrouw Schut-Welkzijn namens de VVDfractie. Mevrouw Schut-Welkzijn (VVD): Voorzitter. In het AO hebben wij uitgebreid gesproken over de inzet van de minister bij de onderhandelingen over de herziening van de coördinatieverordening. De minister gaf toen in drie minuten antwoord want hij wilde zijn handen zoveel mogelijk vrijhouden voor de onderhandelingen. Daarom vinden wij het noodzakelijk de minister de volgende boodschap mee te geven. Dat doen wij in de vorm van een motie. Motie De Kamer gehoord de beraadslaging overwegende dat in vele landen van de Europese Unie de kosten van levensonderhoud lager zijn dan in Nederland; overwegende dat de Kamer op 5 december 2013 de motieHeerma heeft aangenomen die het kabinet oproept om te komen tot een exportverbod van kinderbijslag in de EU; overwegende dat de Kamer op 3 maart 2016 de motieSchut-Welkzijn/Heerma heeft aangenomen waarin de regering wordt verzocht zich hard te maken voor het zo snel mogelijk toepassen van het woonlandbeginsel bij de export van alle kindregelingen binnen de EU; overwegende dat de Europese Raad op 19 februari 2016 heeft geconcludeerd het woonlandbeginsel te gaan toepassen op de export van kindregelingen als het Verenigd Koninkrijk in de Europese Unie zou zijn gebleven; overwegende dat de onderhandeling over de herziening van de coördinatieverordening dit voorjaar start; verzoekt de regering te streven naar toepassing van het woonlandbeginsel bij de export van kindregelingen binnen de EU bij herziening van de coördinatieverordening socialezekerheidsstelsels en gaat over tot de orde van de dag. De voorzitter: Deze motie is voorgesteld door het lid Schut-Welkzijn. Naar mij blijkt wordt de indiening ervan voldoende ondersteund.Zij krijgt nr. 3 (34655). Daarmee komt er een eind aan de inbreng van de zijde van de Kamer. Ik schors kort want de minister moet de motie nog krijgen. De vergadering wordt enkele ogenblikken geschorst. Minister Asscher: Voorzitter. Ik wil de motie ontraden. In de motie wordt het kabinet verzocht te streven naar toepassing van het woonlandbeginsel binnen de EU. In het algemeen overleg heb ik de Kamer geschetst hoe de onderhandelingen er nu uitzien. Aangezien dit op dit moment niet haalbaar is zou het de onderhandelingspositie van Nederland op een aantal andere dossiers waaronder één waaraan mevrouw Schut erg aan hecht te weten de wachttijd voor de WW kunnen verslechteren. Het lijkt mij daarom niet opportuun om dat te doen. Ik snap heel goed dat de Kamer die wens heeft uitgesproken; die wens is er dus ook. Dat zit in mijn achterhoofd. Mocht zich een mogelijkheid voordoen dan zullen we dat doen. Maar ik ben bang dat deze motie de positie van Nederland in die onderhandelingen kan beschadigen. Vandaar dat ik haar wil ontraden. Dit zijn tegelijk de laatste woorden die ik spreek in de Kamer in deze samenstelling. Via u voorzitter spreek ik mijn dank uit voor jaren van buitengewoon constructieve samenwerking met oppositie en coalitie. Dank u zeer. De beraadslaging wordt gesloten. De voorzitter: Over de ingediende motie zal morgen worden gestemd. De vergadering wordt van 12.52 uur tot 13.38 uur geschorst. Voorzitter: Arib