7 Regeling van werkzaamheden De voorzitter: Aan de orde is een korte regeling van werkzaamheden. Ik stel voor toestemming te verlenen aan de vaste commissie voor Sociale Zaken en Werkgelegenheid voor het houden van een notaoverleg met stenografisch verslag op maandag 12 juni 2023 van 13.00 uur tot 17.00 uur over de initiatiefnota van het lid Kat "Sneller uit de schulden" (36260). Ik deel aan de Kamer mee dat voor het debat over de gevolgen van klimaattransitie en de Amerikaanse Inflation Reduction Act voor de verduurzaming en toekomst van de industrie in Nederland en Europa de termijn voor toekenning is verlengd. Ik deel aan de Kamer mee dat de volgende debatten zijn komen te vervallen: - het debat over persveiligheid en persvrijheid; - het dertigledendebat over de publicatie "Scenario's energieprijzen" van het CPB; - het dertigledendebat over het bericht dat ambassades in Nederland de rechter negeren en ex-werknemers daar de dupe van zijn. Ik stel voor toe te voegen aan de agenda van de Kamer het wetsvoorstel Regels ter bevordering van de digitale weerbaarheid van bedrijven (Wet bevordering digitale weerbaarheid bedrijven) (36270). Ik deel aan de Kamer mee dat het lid Gündoğan bij de stemmingen op 20 december 2022 geacht wenst te worden vóór de motie-Léon de Jong (36067 nr. 116) te hebben gestemd. Overeenkomstig de voorstellen van de voorzitter wordt besloten. De voorzitter: Daarmee zijn we aan het einde gekomen van deze korte regeling van werkzaamheden. Ik schors de vergadering voor een enkel moment en daarna starten we met het debat over de Wet toezicht gelijke kansen bij werving en selectie. De vergadering wordt enkele ogenblikken geschorst.