10 Stemmingen moties Bestuurders-cao's Aan de orde zijn de stemmingen over moties ingediend bij het VAO Bestuurders-cao's te weten: - de motie-Van Meenen c.s. over arbeidsvoorwaarden van bestuurders onderdeel laten zijn van de cao voor al het onderwijspersoneel (33495 nr. 36); - de motie-Mohandis/Van Meenen over de salarisstijging van onderwijsbestuurders koppelen aan de algemene salarisstijging van onderwijspersoneel (33495 nr. 37); - de motie-Mohandis/Van Meenen over de salarisklassen voor het onderwijs per ministeriële regeling vastleggen (33495 nr. 38); - de motie-Beertema over BBRA-schaal 16 als maximum voor de beloning van bestuurders (33495 nr. 39); - de motie-Rog/Jasper van Dijk over informatie over het aantal bestuurders in het voortgezet onderwijs en over hun totale salarissom (33495 nr. 40); - de motie-Rog/Duisenberg over de nulmeting van de monitor inzake bestuurders-cao's eind 2014 aan de Kamer sturen (33495 nr. 41); - de motie-Jasper van Dijk over schrappen van de 5% opslag voor bestuurders met tijdelijke aanstelling (33495 nr. 42). (Zie vergadering van 11 maart 2014.) De voorzitter: De motie-Rog/Duisenberg (33495 nr. 41) is in die zin gewijzigd dat zij thans luidt: Motie De Kamer gehoord de beraadslaging constaterende dat de Wet Normering Topinkomens 2 (WNT2) op 1 januari 2015 in werking treedt; overwegende dat de bestuurders-cao's in de sectoren vo mbo en hbo uitkomen boven de WNT-2 norm; overwegende dat de regering voornemens is de monitor inzake de bestuurders-cao's in het onderwijs pas medio 2015 aan de Kamer te sturen; verzoekt de regering de nulmeting van de monitor inzake de bestuurders-cao's in het onderwijs eind 2014 aan de Kamer te sturen zodat de Kamer deze informatie kan betrekken bij haar afweging rond de inpassing van de bestuurderssalarissen bij invoering van de WNT-2 en gaat over tot de orde van de dag. Naar mij blijkt wordt de indiening ervan voldoende ondersteund.Zij krijgt nr. 46 was nr. 41 (33495). De voorzitter: De motie-Jasper van Dijk (33495 nr. 42) is in die zin gewijzigd dat zij thans luidt: Motie De Kamer gehoord de beraadslaging constaterende dat in de bestuurders-cao vo geregeld is dat bestuurders met een tijdelijke aanstelling 5% opslag krijgen; verzoekt de regering zich in te spannen om deze passage in een toekomstige cao te schrappen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 47 was nr. 42 (33495). De voorzitter: De motie-Mohandis/Van Meenen (33495 nr. 37) is in die zin gewijzigd dat zij thans luidt: Motie De Kamer gehoord de beraadslaging constaterende dat er in het funderend onderwijs sprake is van een aparte bestuurders-cao die los staat van de reguliere onderwijs-cao en dat hierdoor ook de salarisstijging van onderwijsbestuurders losgekoppeld is van de salarisstijging van het overige onderwijspersoneel zoals leraren conciërges en klassenassistenten; van mening dat de salarisstijging van onderwijsbestuurders nooit groter mag zijn dan de salarisstijging van het overige onderwijspersoneel omdat hierdoor het (salaris)gat tussen werkvloer en bestuurskamer groter wordt; verzoekt de regering per ministeriële regeling vast te leggen dat de algemene salarisstijging van beloningen van onderwijsbestuurders wordt gekoppeld aan de algemene salarisstijging van het overige onderwijspersoneel zoals leraren conciërges en klassenassistenten en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 44 was nr. 37 (33495).De voorzitter: De motie-Mohandis/Van Meenen (33495 nr. 38) is in die zin gewijzigd dat zij thans luidt: Motie De Kamer gehoord de beraadslaging constaterende dat onder de huidige Wet normering bezoldiging topfunctionarissen publieke en semipublieke sector (WNT) voor onderwijsbestuurders in het voortgezet onderwijs een aangepaste maximale beloning geldt die 70% van het WNT-maximum bedraagt; constaterende dat er voor het voortgezet onderwijs sprake is van een indeling in salarisklassen onder het aangepaste WNT-maximum maar dat deze salarisklassen niet wettelijk verankerd zijn; van mening dat ook in de toekomst een aangepast verlaagd maximuminkomen ten opzichte van de WNT voor onderwijsbestuurders wenselijk is en dat de salarisklassen wettelijk verankerd dienen te worden; verzoekt de regering bij de aanscherping van de maximumnorm van de WNT van 130% naar 100% van een ministerssalaris wederom een verlaagd maximum voor onderwijsbestuurders aan te houden zoals nu ook het geval is; verzoekt de regering bij de aanscherping van de WNT de salarisklassen voor het onderwijs nadat hiervoor door de sector een voorstel is gedaan per ministeriële regeling vast te leggen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 45 was nr. 38 (33495). Voordat wij gaan stemmen hebben zich drie leden gemeld. Ik zie de heer Klaver al staan. De heer Klaver (GroenLinks): Voorzitter. Mijn motie op stuk nr. 846 (21501-20) onder punt 22 van de stemmingslijst over de voorbereiding voor de energiemissie naar Rusland wil ik graag aanhouden. De voorzitter: Op verzoek van de heer Klaver stel ik voor zijn motie (21501-20 nr. 846) aan te houden. Daartoe wordt besloten. De voorzitter: Dan geef ik nu het woord aan mevrouw Van Tongeren. Zij staat ook op mijn lijst. Mij is verteld dat zij haar motie op stuk nr. 114 onder punt 20 zou aanhouden. Klopt dat?Mevrouw Van Tongeren (GroenLinks): Sorry voorzitter. Ik dacht dat ik het al had doorgegeven maar bij dezen wil ik graag die motie aanhouden. De voorzitter: Op verzoek van mevrouw Van Tongeren stel ik voor haar motie (33750-VI nr. 114) aan te houden. Daartoe wordt besloten. De voorzitter: De heer Voordewind. De heer Voordewind (ChristenUnie): De motie op stuk nr. 362 (23432) onder punt 7 zou ik graag willen aanhouden. De voorzitter: Op verzoek van de heer Voordewind stel ik voor zijn motie (23432 nr. 362) aan te houden. Daartoe wordt besloten. De heer Omtzigt (CDA): Voorzitter. Ik verzoek u om te kijken of u de brief van de premier nog kunt krijgen want die hebben wij vandaag nog niet gezien. De voorzitter: Nee die is er nog niet. De heer Omtzigt (CDA): Het kan toch niet zo zijn dat die er vanavond niet is? Dus ik verzoek u als voorzitter nu minister Ploumen als eerste vervanger minister Timmermans minister Hennis-Plasschaert en premier Rutte allemaal afwezig waren om ervoor te zorgen dat die brief hier nog vanavond is. De voorzitter: Ja. Ik stel voor om het stenogram van dit deel van de vergadering door te geleiden naar het kabinet. Daartoe wordt besloten. Mevrouw Ouwehand (PvdD): Voorzitter. Ik wil motie nr. 128 (27858) onder punt 11 van mij en van de heer Schouw graag aanhouden. De voorzitter: Op verzoek van mevrouw Ouwehand stel ik voor haar motie (27858 nr. 128) aan te houden. Daartoe wordt besloten.In stemming komt de motie-Van Meenen c.s. (33495 nr. 36). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 50PLUS de ChristenUnie het CDA Bontes en de PVV voor deze motie hebben gestemd en de aanwezige leden van de overige fracties ertegen zodat zij is aangenomen. De heer Van Meenen (D66): Voorzitter. Nu deze motie is aangenomen verzoek ik via u om een brief van het kabinet om te horen hoe het deze motie gaat uitvoeren. De voorzitter: Ik stel voor om het stenogram van dit deel van de vergadering door te geleiden naar het kabinet. Daartoe wordt besloten. In stemming komt de gewijzigde motie-Mohandis/Van Meenen (33495 nr. 44 was nr. 37). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 50PLUS de ChristenUnie het CDA de SGP Bontes en de PVV voor deze gewijzigde motie hebben gestemd en de aanwezige leden van de fractie van de VVD ertegen zodat zij is aangenomen. In stemming komt de gewijzigde motie-Mohandis/Van Meenen (33495 nr. 45 was nr. 38). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 50PLUS het CDA Bontes en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen. In stemming komt de motie-Beertema (33495 nr. 39). De voorzitter: Ik constateer dat de aanwezige leden van de fracties van de SP en de PVV voor deze motie hebben gestemd en de aanwezige leden van de overige fracties ertegen zodat zij is verworpen. In stemming komt de motie-Rog/Jasper van Dijk (33495 nr. 40). De voorzitter: Ik constateer dat de aanwezige leden van de fracties van de SP de PvdD GroenLinks de ChristenUnie het CDA Bontes en de PVV voor deze motie hebben gestemd en de aanwezige leden van de overige fracties ertegen zodat zij is verworpen.In stemming komt de gewijzigde motie-Rog/Duisenberg (33495 nr. 46 was nr. 41). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 50PLUS de VVD de ChristenUnie het CDA de SGP en Bontes voor deze gewijzigde motie hebben gestemd en de aanwezige leden van de fractie van de PVV ertegen zodat zij is aangenomen. In stemming komt de gewijzigde motie-Jasper van Dijk (33495 nr. 47 was nr. 42). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de SGP Bontes en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.