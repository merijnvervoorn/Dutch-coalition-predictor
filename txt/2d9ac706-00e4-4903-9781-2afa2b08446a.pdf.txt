8 Beëdiging Aan de orde is de beëdiging van de heer Holtackers. De voorzitter: Ik geef het woord aan de heer Van Beek tot het uitbrengen van verslag namens de commissie voor het onderzoek van de geloofsbrieven. De heer Van Beek voorzitter der commissie: De commissie voor het onderzoek van de geloofsbrieven heeft de stukken onderzocht die betrekking hebben op de heer Holtackers te Arnhem. De commissie is eenstemmig tot de conclusie gekomen dat hij terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de eden af te leggen zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120. De commissie verzoekt u tot slot de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.)1 De voorzitter: De heer Holtackers is in het gebouw der Kamer aanwezig. Ik verzoek de griffier hem binnen te leiden. Nadat de heer Holtackers door de griffier is binnengeleid legt hij in handen van de voorzitter de bij de wet voorgeschreven eden af. De voorzitter: Dan ben ik de eerste die u van harte mag feliciteren. Het is fijn dat u in ons midden bent. Ik verzoek u onze presentielijst te tekenen. Daarna schors ik de vergadering en kan iedereen u feliciteren. Veel geluk. De vergadering wordt enkele ogenblikken geschorst. De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd.