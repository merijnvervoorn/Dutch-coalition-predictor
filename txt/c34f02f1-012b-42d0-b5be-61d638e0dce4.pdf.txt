70 Stemmingen MIRT Aan de orde is de stemming over een motie ingediend bij het debat over het MIRT te weten: - de motie-Kuiken c.s. over de knelpunten Gorinchem en Hooipolder (33000-A nr. 27). (Zie notaoverleg van 12 december 2011.) De voorzitter: De motie-Kuiken c.s. (33000-A nr. 27) is in die zin gewijzigd dat zij thans luidt: Motie De Kamer gehoord de beraadslaging overwegende dat de knooppunten Hooipolder en Gorinchem beide tot congestie leiden op de A27; van mening dat aanpak van beide knelpunten prioriteit heeft; constaterende dat er nu een variant gekozen wordt die niet de problemen van de regio oplost; overwegende dat de gekozen variant de aanleg van een treinverbinding Utrecht-Breda onmogelijk maakt; verzoekt de regering bij de aanpak van de knelpunten op de A27 binnen het huidige budget prioriteit te geven aan de knelpunten Gorinchem en Hooipolder en de aanleg van een toekomstige treinverbinding Utrecht-Breda niet onnodig duur te maken en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 56 (33000-A). Ik stel vast dat wij hier nu over kunnen stemmen. In stemming komt de gewijzigde motie-Kuiken c.s. (33000-A nr. 56). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de ChristenUnie en het CDA voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.