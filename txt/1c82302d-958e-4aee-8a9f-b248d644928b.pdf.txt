46 Spoorveiligheid/ERTMS Aan de orde is het VAO Spoorveiligheid/ERTMS (AO d.d. 17/06). De voorzitter: We hebben drie sprekers en de eerste is mevrouw De Boer van de fractie van de VVD. Zij heeft net als iedereen twee minuten spreektijd. Mevrouw De Boer (VVD): Voorzitter. Zoals ik in het AO heb aangegeven is het goed dat de Kamer het proces rondom ERTMS nauwlettend blijft volgen. Het is een groot project dat miljarden kost en ik vond dit een goed moment om van de zijde van de Kamer aan te geven dat wij het belangrijk vinden alvorens het project van start gaat. Om die reden heb ik de volgende motie voorbereid. Motie De Kamer gehoord de beraadslaging overwegende dat begin 2016 de aanbestedingsstrategie voor ERTMS beschikbaar komt; verzoekt de regering om in de aanbestedingsstrategie de volgende aspecten te borgen en duidelijkheid te hebben over deze aspecten alvorens de aanbesteding kan plaatsvinden: - de afstemming tussen materieel en baan die passend moet zijn en waarbij minder uitval dan met het huidige ATB en GSM-R mag voorkomen; - de verschillende levels en systemen van ERTMS moeten op elkaar aansluiten; - duidelijkheid ten aanzien van het aantal en de omvang van de kavels waarin het spoor en materieel worden aanbesteed en een duidelijke fasering waarbij niet alle kavels in een keer worden aanbesteed; - de aanleg van ERTMS moet afgestemd worden met de buurlanden; - de uitwerking van ERTMS in wet- en regelgeving die Europees is afgestemd; - een duidelijke verantwoordelijkheidsverdeling van het project ook na het aflopen van de huidige concessieperiode; een goede financiële verantwoording met jaarlijks goedkeurende accountantscontrole en gaat over tot de orde van de dag. De voorzitter: Deze motie is voorgesteld door de leden De Boer en Hoogland. Naar mij blijkt wordt de indiening ervan voldoende ondersteund. Zij krijgt nr. 193 (29893).De heer Bashir (SP): Voorzitter. Het zijn allemaal goede punten die mevrouw De Boer samen met de heer Hoogland in haar motie naar voren brengt en als je naar de verhoudingen in de Kamer kijkt zie je dat die motie waarschijnlijk ook een meerderheid krijgt. Ik vraag mij echter af waarom zij dat niet uitgebreid in het algemeen overleg naar voren heeft gebracht. Het zijn allemaal goede punten die we met de staatssecretaris hadden kunnen bespreken en waarop we toezeggingen hadden kunnen krijgen. Niet alle punten die zij noemt heeft mevrouw De Boer in het algemeen overleg naar voren gebracht. Dat vind ik jammer want als je een motie indient over zo'n groot project waarin 2 miljard omgaat en je krijgt daar een meerderheid voor had ik inspraak van andere partijen verwacht. Dat had in het algemeen overleg gekund. Mevrouw De Boer (VVD): Dat is een beetje uitlokking. Ik héb deze punten naar voren gebracht. Allemaal. Nadrukkelijk. Ik zal de notulen erop naslaan en ik zal die de heer Bashir onder de ogen brengen maar ik heb al die punten naar voren gebracht. Vandaar ook dat ik deze motie hier vandaag indien. De heer Bashir (SP): Dat zal dan zo zijn. Motie De Kamer gehoord de beraadslaging constaterende dat het aantal roodseinpassages de afgelopen jaren een positieve neergaande lijn laat zien; overwegende dat de NS ervoor kiest om het ORBIT-systeem in te voeren zodat de machinist tijdig gewaarschuwd wordt wanneer deze te snel op een rood sein afrijdt waardoor het aantal roodseinpassages nog verder kan afnemen; overwegende dat dit systeem ook voor andere vervoerders voordelen heeft; verzoekt de regering om ook andere spoorvervoerders aan te sporen om gebruik te maken van het ORBIT-systeem en gaat over tot de orde van de dag. De voorzitter: Deze motie is voorgesteld door het lid Bashir. Naar mij blijkt wordt de indiening ervan voldoende ondersteund. Zij krijgt nr. 194 (29893). De heer Hoogland (PvdA): Voorzitter. Ik heb één motie. MotieDe Kamer gehoord de beraadslaging overwegende dat er sprake is van dichtligtijden van de spoorwegovergang Vierpaardjes waardoor veel bewoners overlast ervaren; roept het provinciebestuur van Limburg op met gedragen plannen te komen die de verkeerscirculatie verbeteren; verzoekt de regering om op basis van de voorwaarden van het Landelijk Verbeterprogramma Overwegen (zoals 50% cofinanciering door de regio en een gezamenlijk gedragen integrale probleemanalyse) nog dit jaar actie te ondernemen op de overweg Vierpaardjes bij Venlo in het kader van het LVO en gaat over tot de orde van de dag. De voorzitter: Deze motie is voorgesteld door de leden Hoogland en De Boer. Naar mij blijkt wordt de indiening ervan voldoende ondersteund. Zij krijgt nr. 195 (29893). Dank u wel. Tot zover de termijn van de Kamer. Is de staatssecretaris over 30 seconden in staat om de moties te becommentariëren? Ik begrijp dat zij iets meer tijd nodig heeft. Wij wachten even. De vergadering wordt enkele ogenblikken geschorst. Staatssecretaris Mansveld: Voorzitter. De aspecten die mevrouw De Boer noemt in haar motie op stuk nr. 193 zijn gewoon basisaspecten om dit traject te laten lopen zowel voor de aanbestedingsstrategie als voor de aanbesteding. Ze zullen ook zeker terugkomen in de aanbestedingsstrategie. ERTMS is een groot project. Dat betekent sowieso dat er een halfjaarlijkse verantwoording aan de Kamer is. Ik moet één detail toelichten. Mevrouw De Boer noemt als laatste punt een goede financiële verantwoording met jaarlijks goedkeurende accountantscontrole. Dat gebeurt natuurlijk jaarlijks maar wel in een vaste cyclus waarbij eerst het jaarverslag komt en dan de controle van de accountant. Ik zie deze motie als ondersteuning van beleid en laat haar aan het oordeel van de Kamer. De motie-Bashir op stuk nr. 194 heeft betrekking op andere spoorvervoerders. Ik ben het eens met de SP-fractie dat ernaar gekeken moet worden. Ik probeer ook bij andere onderwerpen wel te kijken hoe we dingen kunnen afstemmen met decentrale overheden en andere partijen die aanbestedingen doen. Ik dit geval betreft het de provinciale overheden. Ik vind deze motie ondersteuning van beleid en laat haar dan ook aan het oordeel van de Kamer. Ten slotte de motie-Hoogland/De Boer op stuk nr. 195. Ik begrijp de wens over de overweg Vierpaardjes. Ik vind het belangrijk dat er wordt vastgehouden aan de spelregels van het Landelijk Verbeterprogramma Overwegen; er zijn namelijk meer overwegen met een knelpunt. Zoals de motie nu is geformuleerd houdt zij ook rekening met die spelre-gels. Ik zal voor het kerstreces de Kamer dan ook informeren zoals ik al had toegezegd. Ik zie de motie als ondersteuning van beleid en laat haar aan het oordeel van de Kamer. De beraadslaging wordt gesloten. De voorzitter: Kort maar krachtig dat waarderen we altijd. Tot zover dit VAO. Morgen wordt er gestemd over de drie moties.