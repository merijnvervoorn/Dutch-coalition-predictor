6 Vragenuur: Vragen Van Veldhoven Vragen van het lid Van Veldhoven aan de minister voor Wonen en Rijksdienst over het bericht "Door chloor aangetast staal in zwembad levensgevaarlijk". Mevrouw Van Veldhoven (D66): Voorzitter. Roestvrijstalen constructies in zwembaden zijn levensgevaarlijk. Dat haal je niet uit de krant want dat is al jaren bekend. In 1985 stortte in Zwitserland al een zwembad in met twaalf dodelijke slachtoffers. Wat was de oorzaak? Roestvrijstalen constructies die afbrokkelen door het chloor van zwembaden. In 2001 bezweek helaas het plafond van een zwembad in Steenwijk ook door roestvrijstalen constructies. We kunnen het ons allemaal nog herinneren: in 2011 kwam een baby om doordat luidsprekers in een zwembad naar beneden vielen. U raadt het al: ook hierbij ging het om roestvrijstalen constructies. Dit zijn een paar tragische voorbeelden maar zo zijn er tientallen. Daarom heb ik het er in 2011 al uitvoerig met de minister over gehad. Er kwam toen een quickscan. Uit die quickscan bleek dat een derde van de zwembaden de veiligheid niet op orde heeft. En wat doet de minister? De minister wijst naar de provincies en de gemeenten. Laatst konden we in de krant lezen dat er weer een ongeluk is gebeurd ditmaal in Dordrecht. Gelukkig waren er geen slachtoffers. Het stuk dat uit het plafond naar beneden kwam viel deze keer namelijk 's nachts. Hoe weet ik nu dat ik veilig met mijn kinderen naar een zwembad kan? Een keurmerk zegt blijkbaar weinig want de laatste twee ongelukken gebeurden in zwembaden met een keurmerk. Bovendien staat er in de wet dat de gebruikte materialen duurzaam moeten zijn. Hoe vaak moet het nog fout gaan voordat de minister wel gaat ingrijpen? Hoe staat het met de voortgang in de herziening van de richtlijn? Is de minister bereid om meer regie te nemen en dit soort rvs-constructies expliciet te verbieden zoals in Duitsland het geval is door bijvoorbeeld het Bouwbesluit aan te scherpen? We weten nu namelijk dat we er niet zijn met alleen maar inspecties. Minister Blok: Voorzitter. Mevrouw Van Veldhoven wijst op de afschuwelijke gebeurtenissen die hebben plaatsgevonden onder meer in Tilburg door het doorroesten van roestvrijstalen bevestigingen in zwembaden. Het probleem is al langer bekend. Mevrouw Van Veldhoven wijst daar terecht op. De rijksoverheid heeft gemeenten en zwembaden ook een aantal malen gewezen op de problematiek het recentst in 2012 met een rapport van de Inspectie Leefomgeving en Transport. Dit is ook besproken in de Kamer. We zeggen als rijksoverheid nu niet dat we het helemaal overlaten aan gemeenten en provincies. We hebben in overleg met het Nederlands Normalisatie-instituut een instelling die normaal gesproken dit soort regelgeving uitwerkt afgesproken dat er opnieuw gekeken wordt naar de regels rond roestvrij staal in zwembaden. Eerlijk gezegddeel ik het ongeduld van mevrouw Van Veldhoven. Zij vraagt mij regie te nemen. Ik vind eerlijk gezegd ook dat het te lang duurt. Het Nederlands Normalisatie-instituut doet nuttig werk in de goede Nederlandse traditie van alle partijen aan tafel. De gebeurtenis in Tilburg vond echter plaats in 2011 en het is nu 2013. Ik wil vaart maken. Daarom heb ik twee hoogleraren professor Snijder en professor Polder van de technische universiteiten in Eindhoven en Delft gevraagd om deze zomer een onafhankelijk rapport op te leveren. Dat zal ik ook aan de Kamer toesturen. In het proces dat nu loopt bij het Nederlands Normalisatie-instituut wil ik namelijk een versnelling brengen. Ik wil helderheid scheppen over de voorwaarden. Mevrouw Van Veldhoven (D66): Ik dank de minister voor zijn bevestiging dat dit onderwerp urgent is. Ik ben blij dat hij versnelling in het proces wil brengen want het duurt inderdaad al heel lang. We begrijpen dat het een lastig proces is. Dank voor de toezegging. Er staan wat mij betreft nog twee punten open. Het eerste is dat we er met alleen een verbeterde norm volgens mij nog niet helemaal zijn. We moeten er wel voor zorgen dat gemeenten en provincies weten dat dit een bindende norm is en dat dit product in nieuwe zwembaden niet meer gebruikt mag worden. Daarom vraag ik de minister om te kijken naar een versterking van de aansluiting bij het Bouwbesluit. Zo kan dit onderdeel worden van het wettelijke kader waarbinnen we allemaal bouwen of verbouwen. Mijn tweede vraag heeft te maken met wat mensen zelf kunnen doen. Er worden veel zwembaden geïnspecteerd maar — ik heb het vandaag nog eens nagekeken — ik kan van geen enkel zwembad het inspectierapport vinden. Kan de minister met de provincies en gemeenten in overleg gaan opdat de inspectierapporten gepubliceerd worden op de websites van de zwembaden? De inspectierapporten moeten ook worden afgesloten met een duidelijk oordeel: dit zwembad heeft een groen oranje of rood keurmerk. Zo weten mensen of zwembaden en gemeenten hun taak serieus nemen. Is dat niet het geval dan kunnen zij daarover in de lokale democratie vragen stellen. Wil de minister werken aan verankering van het Bouwbesluit en aan betere transparantie zodat burgers zelf hun keuze kunnen maken? Minister Blok: De technische kant van het Bouwbesluit die heel groot is — dat is onvermijdelijk — wordt ingevuld door het Nederlands Normalisatie-instituut. Zodra het onderzoek beschikbaar is zal ik het publiceren. Dan zal het dus ook bekend zijn bij degenen die inspecties moeten uitvoeren. Hoe kan het publiek weten of het betreffende zwembad geïnspecteerd is en aan de inspectie-eisen heeft voldaan? Ik vind dat een logische vraag maar ik vind het niet wijs om die ter plekke uit het hoofd te beantwoorden. Ik kan mij heel goed voorstellen dat dit bijvoorbeeld via de website van een gemeente of zwembad mogelijk is. Ik zal schriftelijk terugkomen op de wijze waarop wij dit handen en voeten kunnen geven. Mevrouw Van Veldhoven (D66): Ik dank de minister voor zijn bereidheid het rapport naar de Kamer te sturen. Ik denk dat wij dan kunnen beoordelen of een nadere verankering in het Bouwbesluit nuttig zoukunnen zijn en zo ja welke. Ik dank de minister tevens voor zijn bereidheid schriftelijk te reageren op de vraag hoe wij de transparantie kunnen verbeteren. Ik hoop dat hij daar dezelfde urgentie bij voelt als ik en dus snel een voorstel aan de Kamer zal doen. De voorzitter: Ik dank de minister voor zijn beantwoording en voor zijn komst naar de Kamer. De vergadering wordt enkele ogenblikken geschorst.