24 Faillissementsfraude Aan de orde is het debat naar aanleiding van een algemeen overleg op 19 december 2012 over faillissementsfraude. De voorzitter: Een hartelijk woord van welkom aan de minister van Veiligheid en Justitie. Wij hadden twee sprekers maar 50% daarvan is uitgevallen zodat ik thans het woord geef aan de overgebleven spreker van de zijde van de Kamer mevrouw Helder. Mevrouw Helder (PVV): Voorzitter. Tijdens het algemeen overleg faillissementsfraude op 20 december van het vorig jaar heeft de minister op vragen van de PVV naar de strafbaarstelling van het ontbreken van een deugdelijke boekhouding in een faillissement geen bevredigend antwoord gegeven. De minister verwees naar het civielrechtelijk bestuursverbod dat hij gaat regelen maar dat is iets anders. Verder sprak hij over een verbeterde strafbaarstelling maar wat daaronder moet worden verstaan bleef in de mist hangen. Daarom dien ik de volgende motie in. Motie De Kamer gehoord de beraadslaging constaterende dat uit een correct bijgehouden administratie de vermogensrechtelijke rechten en plichten kunnen worden afgeleid; overwegende dat een onvolledige of onjuiste administratie in een faillissement altijd een indicatie is van onverantwoord ondernemerschap en vaak ook van fraude; verzoekt de regering het verwijtbaar of opzettelijk ontbreken van een fatsoenlijke administratie in een faillissement strafbaar te stellen en gaat over tot de orde van de dag. De voorzitter: Deze motie is voorgesteld door de leden Helder Gesthuizen Recourt Van Oosten en Oskam. Zij krijgt nr. 75 (29911). Ik geef graag het woord aan de minister van Veiligheid en Justitie voor het becommentariÃ«ren van deze motie. Minister Opstelten: Voorzitter. Ik heb de tekst van de motie niet bij de hand maar ik heb die wel goed in mijn hoofd zitten want de motie werd natuurlijk heel helder door mevrouw Helder voorgelezen. Het is ook tekenend voor de goede sfeer waarin het AO heeft plaatsgevonden. De motie strekttot strafbaarstelling van het niet beschikken over onder meer een adequate boekhouding. De desbetreffende strafbepalingen zijn in de praktijk op een aantal punten minder gemakkelijk in gebruik. Daarom heb ik in mijn brief van 26 november aangekondigd dat de desbetreffende strafbaarstelling zal worden verbeterd en aangescherpt. Ik ben er ook heel eerlijk in dat het op dit moment nog te ver voert om in detail in te gaan op die strafbaarstelling. Die is nog voorwerp van nader onderzoek en input uit de praktijk. De tekst van de motie geeft daarin ook nog wat duidelijker richtlijnen dus ik beschouw de motie ook echt als een ondersteuning van beleid. Ik benader de motie positief en laat het oordeel graag aan de Kamer. De beraadslaging wordt gesloten. De vergadering wordt van 17.10 uur tot 17.30 uur geschorst.