8 Regeling van werkzaamheden (stemmingen) De voorzitter: Er zijn drie leden die voordat we gaan stemmen iets willen melden. Ik begin bij de heer Rutte. De heer Mark Rutte (VVD): Voorzitter. Het gaat weer mis want ook de vorige motie was staatsrechtelijk niet op orde. Dat blijft een zwak punt voor mij. Ik heb deze keer de steun niet gekregen van de SGP maar van de Voorzitter zelf. Het gaat namelijk niet om benoemen maar om aanwijzen. Waar stond "benoemt E.I. Schippers tot informateur" moet staan "wijst mevrouw E.I. Schippers aan tot informateur". De voorzitter: De motie-Mark Rutte (34700 nr. 9) is in die zin gewijzigd dat zij thans luidt: Motie De Kamer gehoord de beraadslaging kennisgenomen hebbende van het eindverslag van informateur E.I. Schippers en het daarin opgenomen advies met betrekking tot de kabinetsformatie; neemt de inhoud van dit advies over en wijst mevrouw E.I. Schippers aan tot informateur met als opdracht op korte termijn de mogelijkheden te verkennen die er op dit moment zijn voor de vorming van een kabinet dat kan rekenen op een vruchtbare samenwerking met de StatenGeneraal en daarbij aan te geven op welke wijze dit tot stand kan komen en hierover verslag uit te brengen aan de Kamer en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 13 was nr. 9 (34700). Dank u wel. Het woord is aan mevrouw Thieme. Mevrouw Thieme (PvdD): Voorzitter. Ik wil graag het dictum van mijn motie wijzigen. Nu staat er: "spreekt uit dat het Terlouwmanifest het vertrekpunt moet vormen in een nieuwe informatieopdracht voor de vorming van een nieuw kabinet". Ik zou daar graag van willen maken: "spreekt uit dat het Terlouwmanifest onderdeel moet uitmaken van een nieuwe informatieopdracht voor de vorming van een nieuwe kabinet".De voorzitter: De motie-Thieme (34700 nr. 10) is in die zin gewijzigd dat zij thans luidt: Motie De Kamer gehoord de beraadslaging overwegende dat uit het Terlouwmanifest een breed gedeelde urgentie spreekt ten aanzien van een nieuw te vormen regeerakkoord; spreekt uit dat het Terlouwmanifest onderdeel moet uitmaken van een nieuwe informatieopdracht voor de vorming van een nieuw kabinet en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 14 was nr. 10 (34700). Dank u wel. Nu komt er een ingewikkeld verzoek van de heer Baudet. Hij vraagt de Kamer hem in de gelegenheid te stellen om zijn motie in te trekken maar ook om drie moties in te dienen. Volgens mij is er niemand die daar bezwaar tegen heeft. Of wel? De heer Baudet (FvD): Mevrouw de voorzitter … De heer Van Haersma Buma (CDA): Voorzitter ik wil niet lullig doen maar is dit nu een heropening of wat gebeurt er nu? De voorzitter: Ja het is een heel korte heropening om één motie in te trekken en daarvoor in de plaats drie nieuwe moties in te dienen. Maar om dat te mogen doen heb je de toestemming van een meerderheid van de Kamer nodig. De heer Van Haersma Buma (CDA): Ik ga het niet tegenhouden hoor; daar niet van. Maar als we een debat voeren met z'n allen is het wel zinvol als men van tevoren bedenkt welke moties men wil indienen. De voorzitter: Dan heropenen we het debat.