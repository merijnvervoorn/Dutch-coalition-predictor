8 Regeling van werkzaamheden Regeling van werkzaamheden De voorzitter: Ik stel voor toe te voegen aan de agenda het VAO Handhaving naar aanleiding van het op 28 november gehouden AO met als eerste spreker het lid Heerma van het CDA. Daartoe wordt besloten. De voorzitter: Het woord is aan de heer Van Hijum van het CDA. De heer Van Hijum (CDA): Voorzitter. De Kamer heeft gisteravond een brief van het kabinet ontvangen naar aanleiding van het voorlopig akkoord dat is gesloten over het leningenprogramma voor Griekenland. Namens de CDA-fractie vraag ik daarover graag een debat aan bij voorkeur volgende week. Vooruitlopend op dat debat vraag ik over één punt nog een nadere toelichting van de regering namelijk over de status van het bereikte akkoord. Als ik het goed lees komt het erop neer dat het een voorlopig akkoord is dat voorwaardelijk is aan het terugkoopprogramma dat door Griekenland moet worden gestart. We willen graag opheldering over de vraag wanneer welke stappen worden gezet en wanneer ons om definitieve goedkeuring wordt gevraagd. De voorzitter: Met uw goedvinden stel ik voor het stenogram van dit gedeelte van de vergadering door te geleiden naar het kabinet zodat het daarop een antwoord kan geven. Daartoe wordt besloten. De voorzitter: Uw eerste verzoek betreft een plenair debat volgende week. Ik heb zojuist met u overlegd over dit verzoek want we zitten met een groot agendatechnisch probleem. Ik stel de Kamer voor om volgende week een uitgebreid algemeen overleg over Griekenland te laten plaatshebben en om in het op 12 december geplande debat over de Europese top dus de week erna ruimte te geven om over Griekenland afzonderlijk nog een aantal opmerkingen te maken daarop moties in te dienen en de laatste puntjes uit te discussiëren. Ik hoop dat de Kamer met mijn voorstel kan instemmen. Daartoe wordt besloten. De heer Tony van Dijck (PVV): Akkoord. Ik begrijp het agendatechnische probleem. Ik verzoek om voor het debat op 12 december over de Europese top dan wel ruimere spreektijden te hanteren. Ik zie net dat er vier minuten per fractie staat. Dat kan natuurlijk niet want Van Rompuy en Griekenland zijn samen zeker goed voor het driedubbele wat mij betreft. De voorzitter: Ik snap uw punt. Ik zal er rekening mee houden en de Kamer hierover een nader voorstel doen toekomen.De heer Harbers (VVD): Ook de VVD-fractie stemt in met het compromisvoorstel dat u op tafel hebt gelegd. De heer Nijboer (PvdA): Ik steun uw voorstel. Het doet recht aan het belang van het debat. Eerst dus een AO en vervolgens ruimte om plenair moties in te dienen. De heer Merkies (SP): Steun voor het verzoek. Ook steun voor het verzoek om ruimere spreektijden. De heer Klaver (GroenLinks): Het is een uitstekend voorstel. Steun voor het verzoek. De heer Dijkgraaf (SGP): Steun voor het verzoek. Mevrouw Schouten (ChristenUnie): Ook steun. Mevrouw Van Veldhoven (D66): Ook steun. De voorzitter: Ik dank de Kamer voor haar steun. Ik hoop dat u dit ook steunt mijnheer Van Hijum. De heer Van Hijum (CDA): Wie ben ik voorzitter om aan mijn oorspronkelijke voorstel vast te houden? Ook wij steunen dit voorstel. De voorzitter: Ik dank de Kamer voor haar medewerking om tot deze oplossing te komen. Ik zal de Kamer nog een nader voorstel doen over de spreektijden maar ik heb goed gehoord dat de Kamer voor dit onderwerp meer ruimte wil hebben. Ik snap ook het belang daarvan. Overeenkomstig het voorstel van de voorzitter wordt besloten. De voorzitter: Het woord is aan de heer Van Klaveren van de PVV. De heer Van Klaveren (PVV): Voorzitter. Wie de financiële paragraaf van het regeerakkoord en de HGIS-nota goed leest ziet dat er de komende jaren helemaal geen miljard wordt bezuinigd op ontwikkelingshulp. Volgend jaar wordt er zelfs helemaal niets op bezuinigd nog geen cent. Door originele constructies wordt er in de jaren daarna slechts 500 miljoen bezuinigd en in 2017 gaat het netto om een bedrag van maar 200 miljoen ten opzichte van volgend jaar. Dat de VVD zich ook op dit punt de kaas van het brood heeft laten eten is tot daar aan toe maar het kabinet dient wel het eerlijke verhaal te vertellen over de cijfers en bedragen op dit terrein. De PVV vraagt daarom een debat aan over de cijfers van de ontwikkelingshulp. De voorzitter: Verzocht wordt om steun voor een debat met de minister voor Buitenlandse Handel en Ontwikkelingssamenwerking.Mevrouw Agnes Mulder (CDA): Wij willen van de regering graag een brief over die cijfers. Op dit moment steunen we het verzoek om een debat niet want over twee weken zouden we dit in het wetgevingsoverleg van OS al uitgebreid aan de orde kunnen hebben. De voorzitter: U zou die brief voor het wetgevingsoverleg willen hebben neem ik aan? Mevrouw Agnes Mulder (CDA): Zeker. Mevrouw De Caluwé (VVD): De cijfers staan gewoon in het regeerakkoord. Bovendien voeren wij over twee weken inderdaad het begrotingsdebat. De voorzitter: U geeft dus geen steun voor het verzoek. Mevrouw Van Veldhoven (D66): Een brief is prima. Verder wil ik dit betrekken bij het WGO dat gepland staat. De heer Jasper van Dijk (SP): Geen steun. Mevrouw Maij (PvdA): Geen steun. De voorzitter: U hebt geen steun om een debat te houden. Er is wel steun voor een brief. Zou u dat eventueel ook willen? De heer Van Klaveren (PVV): Een brief is prima. Het is alleen erg jammer dat uitgerekend … De voorzitter: Nee nee nee. De heer Van Klaveren (PVV): … de VVD het op dit punt weer laat afweten. Maar een brief is prima. Wij zullen het zeker teruglezen. De voorzitter: Ik zal dit gedeelte van het stenogram doorgeleiden naar het kabinet. Het woord is aan de heer Verhoeven. De heer Verhoeven (D66): Voorzitter. Collega Ulenbelt en ik hebben schriftelijke vragen gesteld over de aanstaande facturen van de producten bedrijfsschappen. De antwoorden laten al lang op zich wachten dus ik wil die bij dezen rappelleren. De voorzitter: Ik zal dit gedeelte van het stenogram doorgeleiden naar het kabinet. Het woord is aan mevrouw Leijten van de SP. Mevrouw Leijten (SP): Voorzitter. In juni 2009 is de Kamer voor het laatst geïnformeerd over wachtlijsten in de AWBZ voor intramuralezorg: verpleeghuis gehandicapteninstelling noem maar op. Ik heb al meerdere keren verzocht om die cijfers en al meerdere keren een toezegging gekregen. Eerst zouden ze voor de zomer komen maar daarna in ieder geval voor de begrotingsbehandeling. Ik heb nog steeds niks binnen. Ik zou het heel erg op prijs stellen dat er forse druk op het ministerie wordt gezet zodat ze er volgende week zijn want dan hebben wij de begrotingsbehandeling. De voorzitter: Ik zal dit gedeelte van het stenogram met spoed doorzenden naar de regering. Het woord is aan de heer Knops. De heer Knops (CDA): Voorzitter. Naar aanleiding van het algemeen overleg van gisteren over de sluiting van de Logistical Support Unit (LSU) op Eygelshoven wil ik graag een VAO aanvragen. Dat zou vandaag nog kunnen plaatsvinden met aansluitend stemmingen. De voorzitter: Wij kunnen dit VAO direct na de regeling en voor de stemmingen houden. Omdat u zo aardig was om dit van tevoren aan te kondigen zit de minister van Defensie al helemaal klaar. Ik zou bijna zeggen: in de aanslag. Ik stel voor hedenmiddag ook te stemmen over de Wijziging van de Wet op de rechterlijke indeling de Wet op de rechterlijke organisatie en enige andere wetten in verband met de vorming van de arrondissementen Gelderland en Overijssel (33451). Daartoe wordt besloten. De voorzitter: Op verzoek van de PvdA-fractie benoem ik: - in de tijdelijke commissie ICT het lid Fokke tot lid in plaats van het lid Oosenbrug; - in de commissie voor de Werkwijze der Kamer het lid Fokke tot lid en het lid Vermeij tot plaatsvervangend lid in de bestaande vacatures; - in de contactgroep Duitsland de leden Kerstens en Öztürk tot lid; - in de contactgroep Frankrijk het lid Hoogland tot lid; - in de contactgroep Verenigd Koninkrijk het lid Servaes tot lid; - in de contactgroep België het lid Oosenbrug tot lid. Op verzoek van de GroenLinks-fractie benoem ik: - in de algemene commissie voor Buitenlandse Handel en Ontwikkelingssamenwerking het lid Van Ojik tot lid in de bestaande vacature; - in de algemene commissie voor Wonen en Rijksdienst het lid Voortman tot lid in de bestaande vacature. Daarmee is er een einde gekomen aan de regeling van werkzaamheden.