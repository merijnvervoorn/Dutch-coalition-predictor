19 Extra regeling van werkzaamheden De voorzitter: Aan de orde is een extra regeling van werkzaamheden. Daarvoor geef ik de heer Klaver van GroenLinks als eerste het woord. De heer Klaver (GroenLinks): Voorzitter dank. Ook dank aan de collega's voor deze extra regeling van werkzaamheden. Ik zou graag het verzoek willen doen om een debat te voeren over de duiding van de verkiezingsuitslag van vorige week en om dat debat in te plannen op 4 april aanstaande in het bijzijn van de minister-president en de vicepremiers. De voorzitter: Ik kijk even of iedereen zich daarin kan vinden. Ik heb zomaar een vermoeden … De heer Klaver (GroenLinks): En het goeie nieuws is voorzitter … De voorzitter: Ik kan u ook allemaal weer vragen om naar de microfoon te lopen maar volgens mij is er al veel uitgewisseld. Zullen we dat dan gewoon gaan doen? Volgens mij heeft u een meerderheid voor uw debat op dinsdag 4 april. De heer Eerdmans (JA21): Het lijkt me best aardig om van tevoren een brief van het kabinet te ontvangen om hun duiding te zien. Zo kunnen we die in ieder geval tot ons nemen voordat wij erover debatteren. De voorzitter: De heer Omtzigt heeft al om een brief gevraagd. Dat verzoek hebben we ook doorgeleid richting het kabinet. De heer Omtzigt (Lid Omtzigt): Voorzitter. Dat verzoek was om daar deze week mee te komen binnen 48 uur dus dat handhaaf ik. Ik zou ook bij uitzondering aan de collega's willen vragen om dit debat met gelijke spreektijden te doen. De voorzitter: Daar gaan we het een andere keer over hebben. Wij gaan het debat in ieder geval inplannen op 4 april. De heer Omtzigt (Lid Omtzigt): Voorzitter dit is een formeel verzoek dat ik voorleg.De voorzitter: Dat is niet aangekondigd nu. Het is een extra regeling van werkzaamheden dus dat moet altijd aangekondigd zijn. De heer Omtzigt (Lid Omtzigt): Dat kan ik gewoon doen bij de regeling. De voorzitter: Dinsdag kunt u dat doen ja. Dat moet altijd aangekondigd worden. De heer Omtzigt (Lid Omtzigt): Waarom zou ik dat nu niet kunnen doen? Wat is dat? De voorzitter: Ja dat is gewoon zo. De heer Omtzigt (Lid Omtzigt): Voorzitter kunt u mij even het artikel in het Reglement van Orde geven? De voorzitter: Dit is een ongeschreven regel. De heer Omtzigt (Lid Omtzigt): Ja en bij elke … De voorzitter: Wacht wacht. Gaan we door elkaar praten? We hebben een extra regeling van werkzaamheden vanwege het verzoek van de heer Klaver. Daar heeft iedereen zich nu op voorbereid. Als er andere aspecten bij komen dan wil ik u vragen om dat dinsdag te doen bij de regeling zodat iedereen zich daarop kan voorbereiden. Dat is gewoon zoals we dat altijd met elkaar doen. Ja? Daarmee zijn we aan het einde gekomen van deze regeling van werkzaamheden. Ik zie u nog steeds nee schudden meneer Omtzigt. Heeft u nog iets anders toe te voegen? De heer Omtzigt (Lid Omtzigt): Nee ik heb daar niks anders aan toe te voegen voorzitter. Ik heb eraan toe te voegen dat ik hier nu twee jaar lang met 75% minder geld met de helft minder spreektijd en zonder commissielidmaatschappen functioneer. U weet donders goed dat dit door de val van het vorige kabinet gekomen is. Ik ben niet vrijwillig vertrokken. U weet heel goed — de rest van de collega's weet dat ook al heel lang — dat ik dan had moeten functioneren onder Mark Rutte onder Sigrid Kaag en onder Wopke Hoekstra die over mij in het kabinet gesproken hebben. Ik heb het verzoek om daar wat aan te doen al heel lang liggen.De voorzitter: Wat we doen meneer Omtzigt is het volgende. We zetten het verzoek dat u nu doet op de agenda voor de regeling van dinsdag. Dan kunt u uw verzoek beargumenteren en kunnen de collega's daarop reageren. Dat lijkt me het netste voor dit moment. De heer Klaver nog. De heer Klaver (GroenLinks): Voorzitter. Er rest mij niets anders dan de collega's te danken. Fijn dat er geen extra stemming hoeft te komen. De voorzitter: De spreektijd is vier minuten. Dank u wel meneer Klaver. Ik schors de vergadering voor een enkel moment. Daarna gaan we verder met het debat over de Europese top. De vergadering wordt enkele ogenblikken geschorst.