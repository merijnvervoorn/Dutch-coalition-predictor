15 Stemmingen moties Begroting Volksgezondheid Welzijn en Sport 2022 (ronde 1) Aan de orde zijn de stemmingen over moties ingediend bij de behandeling van het wetsvoorstel Vaststelling van de begrotingsstaten van het Ministerie van Volksgezondheid Welzijn en Sport (XVI) voor het jaar 2022 te weten: - de motie-Van Houwelingen c.s. over het met de Kamer delen van primaire covidopnamecijfers uitgesplitst in gevaccineerd en niet-gevaccineerd (35925-XVI nr. 67); - de motie-Van Houwelingen over garanderen dat ongevaccineerden niet anders behandeld worden (35925-XVI nr. 71). (Zie vergadering van 28 oktober 2021.) De voorzitter: Ik wil aan de leden vragen om hun plaats weer in te nemen. Mag ik even iets meer stilte in de zaal? Aan de orde zijn hoofdelijke stemmingen over moties ingediend bij Vaststelling van de begrotingsstaten van het ministerie van Volksgezondheid Welzijn en Sport (XVI) voor het jaar 2022. Allereerst stemmen we over de motie-Van Houwelingen c.s. over het met de Kamer delen van primaire covidopnamecijfers uitgesplitst in gevaccineerd en niet-gevaccineerd (35925-XVI nr. 67). Het woord is aan de griffier. De leden van de eerste groep Aartsen tot en met Den Haan brengen hun stem uit. De voorzitter: Dank u wel. Ik schors de vergadering voor een enkel moment en vraag groep 2 om binnen te komen. De vergadering wordt enkele ogenblikken geschorst.