7 Beëdiging de heer A.A. Aartsen (VVD) Aan de orde is de beëdiging van de heer A.A. Aartsen (VVD). De voorzitter: Aan de orde is de beëdiging van de heer Aartsen van de VVD. Ik geef nu het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Mevrouw Leijten voorzitter der commissie: Voorzitter. Het is altijd een heuglijke dag als we een nieuwe collega verwelkomen. Daar hoort een officiële passage bij voor de Handelingen en ik heb de eer om die voor te lezen. De commissie voor het onderzoek van de Geloofsbrieven heeft de stukken onderzocht die betrekking hebben op de heer A.A. Aartsen te Breda. Ik stotter niet: het is de heer A.A. Aartsen. De commissie is tot de conclusie gekomen dat de heer A.A. Aartsen te Breda terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de eden af te leggen zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune indien mogelijk te gaan staan. De heer Aartsen is in het gebouw der Kamer aanwezig om de voorgeschreven eden af te leggen. Ik verzoek de griffier hem binnen te leiden. Nadat de heer Aartsen door de griffier is binnengeleid legt hij in handen van de voorzitter de bij de wet voorgeschreven eden af. De voorzitter: Ik wens u van harte geluk met het lidmaatschap van onze Kamer en verzoek u plaats te nemen. En ik feliciteer u als eerste: van harte gefeliciteerd. De vergadering wordt enkele ogenblikken geschorst.