16 Besluit genetisch gemodificeerde organismen milieubeheer 2013 Aan de orde is het VSO Besluit genetisch gemodificeerde organismen milieubeheer 2013 (27428 nr. 288). De voorzitter: Van de zijde van de Kamer hebben zich drie sprekers gemeld. De eerste is mevrouw Ouwehand van de fractie van de Partij voor de Dieren. Blijkbaar is zij vervangen door mevrouw Thieme. Het woord is aan haar. Zij heeft net zoals iedereen twee minuten spreektijd. Mevrouw Thieme (PvdD): Voorzitter. Voor het versoepelen van de gentechregels is de Partij voor de Dieren niet. Daarom dient zij drie moties in. Motie De Kamer gehoord de beraadslaging constaterende dat in het Besluit genetisch gemodificeerde organismen milieubeheer 2013 een verandering wordt doorgevoerd waardoor dierproeven in categorie 1 waarbij gebruik wordt gemaakt van genetische manipulatie niet meer vergunningplichtig zijn; gelet op de doelstelling om het aantal dierproeven te verminderen; constaterende dat de regering de regels met betrekking tot het uitvoeren van dierproeven in dit besluit vereenvoudigt en niet kan inschatten of dit tot een toe- of afname van het aantal dierproeven zal leiden; verzoekt de regering de vergunningplicht in stand te houden voor dierproeven waarbij gebruik wordt gemaakt van genetische manipulatie en gaat over tot de orde van de dag. De voorzitter: Deze motie is voorgesteld door de leden Thieme en Ouwehand. Naar mij blijkt wordt de indiening ervan voldoende ondersteund. Zij krijgt nr. 292 (27428). Mevrouw Thieme (PvdD): Dit zijn hele lappen tekst voorzitter! Motie De Kamergehoord de beraadslaging constaterende dat in het Besluit genetisch gemodificeerde organismen milieubeheer 2013 de locaties van veldproeven met genetisch gemanipuleerde gewassen van categorie 2 en 3 niet openbaar gemaakt worden; overwegende dat Nederland al eerder veroordeeld is wegens het niet openbaar maken van deze locaties; wijzend op het verdrag van Aarhus waarin is vastgelegd dat eenieder recht heeft op milieu-informatie; gelet op de belangen van gangbare en biologische boeren die grote verliezen kunnen leiden als hun gewassen besmet raken met ggo's; overwegende dat er nog geen co-existentiebeleid is en dat boeren niet afhankelijk moeten zijn van afspraken met de vergunninghouder maar moeten kunnen rekenen op wettelijke waarborgen; verzoekt de regering de locaties van alle veldproeven met ggo's exact bekend te maken en gaat over tot de orde van de dag. De voorzitter: Deze motie is voorgesteld door de leden Thieme en Smaling. Naar mij blijkt wordt de indiening ervan voldoende ondersteund. Zij krijgt nr. 293 (27428). Mevrouw Thieme (PvdD): Ik dien de laatste motie in. Motie De Kamer gehoord de beraadslaging overwegende dat de minister in nadere ministeriële regels groepen van genetisch gemodificeerde organismen aan kan wijzen waarvoor een (groeps-)vergunning onder vaste voorschriften mogelijk is betreffende introducties in het milieu; van mening dat genetisch gemodificeerde organismen bij introducties in het milieu per geval beoordeeld moeten worden; verzoekt de regering geen (groeps-)vergunning onder vaste voorwaarden mogelijk te maken maar genetisch gemodificeerde organismen per geval te blijven beoordelen en gaat over tot de orde van de dag. De voorzitter: Deze motie is voorgesteld door het lid Thieme. Naar mij blijkt wordt de indiening ervan voldoende ondersteund. Zij krijgt nr. 294 (27428).De heer Smaling (SP): Voorzitter. Ik heb maar één motie maar dan natuurlijk wel een heel intelligente. Motie De Kamer gehoord de beraadslaging overwegende dat de minister in nadere ministeriële regels groepen van genetisch gemodificeerde organismen aan kan wijzen waarvoor een (groeps-)vergunning onder vaste voorschriften mogelijk is betreffende introducties in het milieu en dat hierop geen inspraak van de Kamer is; verzoekt de regering indien zij van plan is groepen van genetisch gemodificeerde organismen aan te wijzen waarvoor zij een (groeps-) vergunning onder vaste voorschriften wil afgeven of indien zij nadere invulling geeft aan de regels waaronder dit kan dit onder voorhang aan de Kamer te sturen en gaat over tot de orde van de dag. De voorzitter: Deze motie is voorgesteld door het lid Smaling. Naar mij blijkt wordt de indiening ervan voldoende ondersteund. Zij krijgt nr. 295 (27428). De laatste spreker van de zijde van de Kamer is mevrouw Dikkers van de fractie van de PvdA maar zij ziet af van haar spreektijd. Wij zijn erdoorheen. Ik schors een enkel minuutje om de staatssecretaris even de tijd te geven. De vergadering wordt enkele ogenblikken geschorst. Staatssecretaris Mansveld: Voorzitter. De eerste mogelijkheid … Ik bedoel: de eerste motie. Ik dacht: wat rijmt er op het woord "motie"? De eerste motie die van mevrouw Thieme en mevrouw Ouwehand op stuk nr. 292 verzoekt de regering om de vergunningplicht voor dierproeven in stand te houden. De vermindering van het aantal dierproeven wordt bereikt door de Wet dierproeven. Daarin wordt de vermindering bewerkstelligd. Daarom ontraad ik deze motie. In de motie-Thieme/Smaling op stuk nr. 293 wordt de regering verzocht de locaties van de veldproeven met ggo's exact bekend te maken. De locaties worden openbaargemaakt overeenkomstig de beleidsregel en het besluit. Aanpassing van het besluit is niet nodig. Ik ontraad dan ook deze motie. De motie-Thieme op stuk nr. 294 gaat over de groepsvergunning. Dit is een vereenvoudiging. Het gaat om planten. De eisen zijn hetzelfde en bezwaar en beroep zijn hetzelfde. Daaraan verandert helemaal niets in de procedure. Ik ontraad de motie.Tot slot de motie-Smaling op stuk nr. 295. Dit wordt gepubliceerd en is openbaar. Het gaat niet van geval tot geval naar de Kamer. Er is wel inspraak mogelijk. Ik ontraad dan ook deze motie. De voorzitter: Deze motie is dus toch niet zo intelligent. De beraadslaging wordt gesloten. De voorzitter: We zijn erdoorheen mevrouw de staatssecretaris. Dank voor uw aanwezigheid hedenavond bij alle VAO's en VSO's. Ook over deze vier moties stemmen wij aanstaande dinsdag. Fijn dat de heer De Liefde nog even is langsgekomen.