22 Informele Telecomraad Aan de orde is het VSO Informele Telecomraad (21501-33 nr. 501). De voorzitter: Ik heet de minister van Economische Zaken van harte welkom. De heer De Liefde (VVD): Voorzitter. Wij leken bijna af te zijn van de torenhoge telefoonrekeningen na een verblijf in een ander Europees land. Deze geldklopperij leek bijna de nek omgedraaid te zijn door Neelie Kroes die voorstelde om de roamingkosten in de Europese Unie af te schaffen. Het Europees Parlement bekrachtigde dat voorstel nog eens in april. Goed nieuws dus voor de consument de ondernemer en goed nieuws ook voor de werkgelegenheid en de economische groei in Europa. Helaas vinden wij nu het Italiaans voorzitterschap op ons pad. Consumenten en ondernemers hebben wat de Italianen betreft pech gehad. Zij moeten dik blijven betalen voor bellen sms'en en internetten als zij de grens overgaan voor bijvoorbeeld hun vakantie in Rimini of hun zakenreis naar Hamburg. Wat willen onze Italiaanse vrienden? Zij vinden dat telecomproviders nog steeds tariefplannen voor roaming mogen aanbieden en dat er datalimieten worden ingesteld onder het mom van fair use policy. Zelfs voor de invoering van dit minuscuul kleine beetje liberalisering van de Italianen krijgen de telecomproviders meer dan drie jaar de tijd. De voorzitter: U wilt vast ook nog een motie indienen; let dus op de tijd! De heer De Liefde (VVD): Dat klopt voorzitter. Wie dacht dat het einde van roaming nabij was kan "ciao" zeggen! Daarom dien ik de volgende motie in. Motie De Kamer gehoord de beraadslaging constaterende dat in de concepttelecomverordening roamingtarieven binnen de EU afgeschaft worden; constaterende dat het Italiaans voorzitterschap telecomproviders de mogelijkheid wil bieden abonnementen met en zonder dure roamingtarieven aan te bieden; constaterende dat via dit Italiaanse achterdeurtje feitelijk roaming niet wordt afgeschaft; constaterende dat het Italiaans voorzitterschap ook voorstellen doet die de door Nederland gerealiseerde netneutraliteit onder druk zetten;van mening dat om tot een goedwerkende en concurrerende Europese telecommarkt te komen netneutraliteit en afschaffing van roamingtarieven noodzakelijk zijn; verzoekt de regering zich tegen het voorstel van het Italiaans voorzitterschap uit te spreken onder andere tijdens de Informele Telecomraad op 2 en 3 oktober in Milaan en vast te blijven houden aan netneutraliteit en de afschaffing van hogere roamingtarieven en gaat over tot de orde van de dag. De voorzitter: Deze motie is voorgesteld door de leden De Liefde en Oosenbrug. Naar mij blijkt wordt de indiening ervan voldoende ondersteund. Zij krijgt nr. 504 (21501-33). Ik wil niet op alle slakken zout leggen maar mevrouw Klever is niet ingeschreven bij dit debat. Als zij dat na de interruptie alsnog doet sta ik haar toe om die te plaatsen. Mevrouw Klever (PVV): Dan zal ik dat straks nog even doen. Ik had even een verduidelijkende vraag. Telecombedrijven zijn commerciële bedrijven die winst willen maken. Die torenhoge roamingkosten zijn mijn fractie ook een doorn in het oog. Is de heer De Liefde niet bang dat de telecombedrijven de kosten verschuiven naar de binnenlandse beller? Ze moeten toch ergens hun winst vandaan halen? In hoeverre zullen de kosten voor het binnenlands belverkeer en datagebruik toenemen als we dit voorstel van de heer De Liefde omarmen? De heer De Liefde (VVD): Een logische vraag van mevrouw Klever. Ik heb ook die dreigende berichten van de telecomproviders ontvangen want daar wordt druk mee geschermd. Ik krijg ook allerlei signalen van de andere kant. Daar wordt gezegd dat dit niet zal gebeuren vanwege de concurrentie op die markt of dat de bedragen zo minimaal zijn dat het wat ons betreft acceptabel is als dat zou gebeuren. De voorzitter: U bent nog steeds niet ingeschreven maar ga uw gang. Mevrouw Klever (PVV): Ik beloof echt dat ik het zo zal doen. Het is mij nog niet helemaal duidelijk of de heer De Liefde dat niet verwacht of in minimale mate. Naar mijn gevoel wordt er toch een stijging van de binnenlandse kosten verwacht door de woordvoerder. De heer De Liefde (VVD): Volgens mij valt in het leven niets uit te sluiten. Ik ben geen lid van een partij die alles heel centraal van bovenaf wil opleggen en organiseren. Ik heb er veel vertrouwen in dat afschaffing van de roamingkosten uiteindelijk leidt tot eennettobesparing voor de consument omdat de concurrentie zich op andere vlakken zal gaan richten dan op die kosten. De voorzitter: Enkele andere leden van deze Kamer hebben zich wel ingeschreven doch slechts voor nul minuten zodat zij kunnen interrumperen en de minister eventueel iets kunnen vragen. Ik begrijp dat de minister aanstonds kan antwoorden. Ik geef hem daartoe graag de gelegenheid. Minister Kamp: Voorzitter. Ik ben van plan om mij maandag in Milaan op te stellen in de geest van de motie van de heer De Liefde en mevrouw Oosenbrug. Ik heb gemerkt dat de heer De Liefde mede namens mevrouw Oosenbrug twee thema's aan de orde heeft gesteld: roamingtarieven en de netneutraliteit. Het Europees Parlement en de Europese Commissie koersen inmiddels aan op snelle afschaffing van de roamingtarieven. Daar ben ik zeer voor. Ik vind dat dit snel moet gebeuren maar ook zorgvuldig zeg ik tegen mevrouw Klever. Je moet de bedrijven wel de gelegenheid geven om hun bedrijfsvoering aan te passen. Het Europees Parlement heeft daar ook aandacht voor gevraagd en daar ben ik het mee eens. De randvoorwaarden die in het Europees Parlement aan de orde zijn geweest moeten worden uitgewerkt en geregeld. Dat betekent dat bedrijven enige tijd krijgen om zich aan te passen maar dat moet wel gebeuren. Het Italiaans voorzitterschap komt nu met een tekst die daar helemaal niet bij aansluit. Het gaat echt veel te langzaam als we dat doen zoals het Italiaans voorzitterschap dat wil. We hebben het uitgerekend. Het is nog erger dan de heer De Liefde vreest denk ik. Over drie jaar zou het inhouden dat er maximaal vier minuten per dag in het buitenland onder die gelijke tarieven gebeld kan worden en dat je voor de rest toch die hoge tarieven moet betalen. Dat is absoluut niet wat wij willen. Wij willen het heel anders. Ik benader dat dus op de manier zoals gevraagd in de motie. Het tweede punt is de netneutraliteit waarvoor de heer Verhoeven terecht altijd aandacht vraagt en waarmee Nederland vooroploopt. Wij hebben in Nederland geregeld dat er een verbod is op discriminatie wat betreft de afnemers van diensten. Een aanbieder mag niet voor bepaalde afnemers de zaak blokkeren vertragen of hogere tarieven in rekening brengen. Dat mag in Europa allemaal nog wel. Nu is er beweging in die zin dat men dat blokkeren of vertragen niet meer wil toestaan maar het opnemen van een verbod op prijsdiscriminatie zit er nog niet in. Dat leeft nog niet genoeg in Europa. Met moeite krijgen wij de landen op het goede spoor op dit punt. Gelukkig zijn er nu de eerste signalen van Polen en Duitsland maar voor de rest valt er nog een heleboel te winnen. In lijn daarmee komt ook het Italiaans voorzitterschap met een in onze ogen verkeerde opstelling. Wij vinden dat in ieder geval het verbod op prijsdiscriminatie er in moet in Europa. Daarom zullen wij ons op dit punt opstellen in de geest van de motie van de heer De Liefde en mevrouw Oosenbrug. Het oordeel over deze motie laat ik dus graag aan de Kamer.De heer Verhoeven (D66): Ik had mij ingeschreven voor nul minuten en ik ben blij dat ik dat gedaan heb. Ik dank de heer De Liefde voor zijn oplettendheid betreffende de roamingtarieven. Het valt mij op dat de minister zich de netneutraliteit niet alleen eigen heeft gemaakt maar dat hij ook echt handelt in de geest van de motie van de heer De Liefde en de eerder door mij ingediende motie om pal te staan voor de netneutraliteit in Nederland. Ik vind dat heel goed — laat ik dat ook een keer uitspreken — en ik heb er vertrouwen in dat de Raad met de inbreng van onze minister de goede kant op zal gaan. Minister Kamp: Ik noemde de heer Verhoeven al vanwege de voortdurende aandacht die hij aan dit zeer belangrijke punt heeft gegeven. Wanneer ik dit naar voren breng in Milaan doe ik dat zeker in lijn met de inbreng van de heer Verhoeven. De beraadslaging wordt gesloten. De voorzitter: Er zijn heel veel schouderklopjes uitgedeeld. Ik dank de minister voor de gegeven antwoorden. Gelet op het feit dat de Raad aanstaande maandag is stel ik voor om morgenmiddag te stemmen over de ingediende motie. De vergadering wordt van 18.29 uur tot 18.45 uur geschorst.