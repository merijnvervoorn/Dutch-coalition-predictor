8 Regeling van werkzaamheden De voorzitter: Ik stel voor dinsdag aanstaande ook te stemmen over: - de brieven van de vaste commissie voor Europese Zaken inzake het plaatsen van een parlementair behandelvoorbehoud bij diverse EU-voorstellen inzake visumliberalisatie (34481 nr. 1); - diverse EU-voorstellen inzake herziening van verordeningen (34482 nr. 2). Ik stel voor de volgende wetsvoorstellen toe te voegen aan de agenda van de Kamer: - Wijziging van de Zorgverzekeringswet in verband met de elektronische zorgpolis (34399); - Regels met betrekking tot de terugkeer van vreemdelingen en vreemdelingenbewaring (Wet terugkeer en vreemdelingenbewaring) (34309). Op verzoek van de PvdA-fractie benoem ik in de vaste commissie voor FinanciÃ«n het lid Brouwer tot plaatsvervangend lid in plaats van het lid Kuiken. Op verzoek van de aanvrager stel ik voor het debat over de uitbuiting van Roemenen op scheepswerven en de herziening van de Detacheringsrichtlijn van de lijst af te voeren. Op verzoek van een aantal leden stel ik voor de volgende door hen ingediende moties opnieuw aan te houden: 33043 nr. 55; 30196 nr. 324; 34228 nr. 13 en 28642 nr. 74. Ik stel voor toe te voegen aan de agenda: - het VAO Belastingdienst met als eerste spreker het lid Van Vliet. Overeenkomstig de voorstellen van de voorzitter wordt besloten. De voorzitter: Het woord is aan mevrouw Leijten. Mevrouw Leijten (SP): Voorzitter. Vanochtend kwam via De Telegraaf het nieuws tot ons dat er vermoedelijk sprake is van een fraude van miljoenen door een hoofdkantoor van een apothekersorganisatie. Ik heb sterk de behoefte aan meer informatie hierover. Omdat we vaker in deze zaal hebben gesproken over fraude in de zorg lijkt het me heel goed om hierover een debat te voeren. Mevrouw Bruins Slot (CDA): Het CDA wil natuurlijk heel graag namen en rugnummers weten. Wat gaat er nu gebeuren? Wat is het vervolg? Daarom wil ik eigenlijk pleiten voor een brief uiterlijk volgende week donderdag te ontvangen met daarin dieinformatie. Op basis daarvan kunnen we bekijken wat we verder moeten doen. We moeten het onderzoek ook niet in de wielen willen rijden. Geen steun dus voor een debat op dit moment maar zeker snel een brief. De heer De Lange (VVD): Het is nu van belang dat de opsporingsdiensten hun werk kunnen doen. Fraude moet je bestrijden. Steun voor een brief geen steun voor een debat op dit moment. Mevrouw Vermue (PvdA): Steun voor een brief maar op dit moment nog geen steun voor een debat. Mevrouw Dik-Faber (ChristenUnie): Ik sluit mij aan bij de woorden van mevrouw Hanke Bruins Slot. Mevrouw Van Veldhoven (D66): Ik ook. Het is belangrijk dat er snel helderheid komt. Dan kunnen we ook bepalen wat voor de Kamer op dit moment in het proces de beste manier van behandelen is. Maar dat het heel ernstig is is zeer helder. Ik vind het dan ook terecht dat dit punt in de regeling aan de orde is. Mevrouw Van Tongeren (GroenLinks): Ik sluit me aan bij de manier waarop mevrouw Van Veldhoven het formuleerde. De voorzitter: Dank u wel. Mevrouw Leijten u hebt geen meerderheid voor het houden van een debat maar wel steun voor een brief. Mevrouw Leijten (SP): Het lijkt me goed als die brief er donderdag is. Laten we dan bekijken hoe de procedure eruitziet. Ook ik wil het verdere verloop van het strafrechtelijke onderzoek en wellicht uiteindelijk een proces niet verstoren. Ik heb echter wel behoefte aan de informatie die gewisseld is. De voorzitter: Dan stel ik voor het stenogram van dit deel van de vergadering door te geleiden naar het kabinet. De vergadering wordt enkele ogenblikken geschorst.