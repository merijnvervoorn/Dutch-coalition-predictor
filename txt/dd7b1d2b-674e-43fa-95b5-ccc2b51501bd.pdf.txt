7 Beëdiging van de heer Ronnes en de heer Grashoff Aan de orde is de beëdiging van de heer Ronnes (CDA) en de heer Grashoff (GroenLinks). De voorzitter: Ik geef het woord aan mevrouw Vermeij tot het uitbrengen van verslag namens de commissie voor het onderzoek van de Geloofsbrieven. Mevrouw Vermeij lid der commissie: Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de heer H.J. Grashoff uit Delft en de heer H.A.G. Ronnes uit Boxmeer. De commissie is eenstemmig tot de conclusie gekomen dat de heer H.J. Grashoff uit Delft en de heer H.A.G. Ronnes uit Boxmeer terecht benoemd zijn verklaard tot lid van de Tweede Kamer der Staten-Generaal. De commissie stelt u daarom voor om hen toe te laten als lid van de Kamer. Daartoe dienen zij wel eerst de eden of de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune om voor zover dat mogelijk is te gaan staan. De genoemde leden zijn in het gebouw der Kamer aanwezig om de voorgeschreven eden of verklaringen en beloften af te leggen. Ik verzoek de griffier hen binnen te leiden. Nadat de heer Grashoff en de heer Ronnes door de griffier zijn binnengeleid legt de heer Grashoff in handen van de voorzitter de bij de wet voorgeschreven verklaringen en beloften af en de heer Ronnes de bij de wet voorgeschreven eden. De voorzitter: Ik wens u beiden van harte geluk met het lidmaatschap van de Tweede Kamer. Ik verzoek u beiden de presentielijst te tekenen. Normaal zou ik u daarna uitnodigen om in ons midden plaats te nemen maar omdat wij na het tekenen van de presentielijst eerst gaan schorsen verzoek ik u om na het tekenen hier te blijven staan zodat u de felicitaties van al uw nieuwe collega's in ontvangst kunt nemen. De vergadering wordt van 14.19 uur tot 14.30 uur geschorst.