7 Stemmingen moties Initiatiefnota van het lid Alkaya "Van 'neutrale' arbiter naar consumentenwaakhond: Voorstellen ter verbetering van het doel en de structuur van het Klachteninstituut Financiële Dienstverlening" Aan de orde zijn de stemmingen over moties ingediend bij het debat over de initiatiefnota van het lid Alkaya "Van 'neutrale' arbiter naar consumentenwaakhond: Voorstellen ter verbetering van het doel en de structuur van het Klachteninstituut Financiële Dienstverlening" te weten: - de motie-Leijten over Kifid hervormen tot een publiekrechtelijke organisatie conform de voorstellen in de initiatiefnota (35727 nr. 3); - de motie-Leijten/Heinen over de Kamer informeren over de ervaringen met de behandeling van klachten van het mkb door het Kifid (35727 nr. 4); - de motie-Van Weyenberg over de begroting van het Kifid pas goedkeuren bij een wachttijd van minder dan 90 kalenderdagen (35727 nr. 6). (Zie notaoverleg van 26 september 2022.) De voorzitter: De motie-Leijten (35727 nr. 3) is in die zin gewijzigd dat zij thans luidt: Motie De Kamer gehoord de beraadslaging constaterende dat de initiatiefnota "Van 'neutrale' arbiter naar consumentenwaakhond" voorstellen doet ter verbetering van het doel en de structuur van het Klachteninstituut Financiële Dienstverlening; van mening dat de financiering en de wijze waarop Kifid is georganiseerd invloed hebben op het functioneren ervan en dat de verbeteringen die al zijn doorgevoerd naar aanleiding van de initiatiefnota weliswaar goed maar onvoldoende zijn; verzoekt de regering bij de eerstvolgende evaluatie in 2024 ook te onderzoeken of hervorming van Kifid tot een publiekrechtelijke organisatie het beter in staat zou stellen aan zijn wettelijke en statutaire taken te voldoen en gaat over tot de orde van de dag. Zij krijgt nr. 7 was nr. 3 (35727).De voorzitter: De motie-Van Weyenberg (35727 nr. 6) is in die zin gewijzigd dat zij thans luidt: Motie De Kamer gehoord de beraadslaging constaterende dat het Kifid de ADR-norm van 90-kalenderdagen voor behandeling van een klacht lang niet altijd haalt; overwegende dat de wachttijden van het Kifid aangepakt kunnen worden door het vergroten van de capaciteit; overwegende dat de capaciteit moet worden vergroot door meer financiering vanuit de financiële sector; verzoekt de regering om bij het beoordelen van de begroting van het Kifid te sturen op het verkorten van de doorlooptijd zodat klachten zo veel als mogelijk binnen 90 kalenderdagen worden behandeld en de Kamer over de beoordeling van deze begroting te informeren en gaat over tot de orde van de dag. Zij krijgt nr. 8 was nr. 6 (35727). Ik stel vast dat wij nu over deze gewijzigde moties kunnen stemmen. In stemming komt de gewijzigde motie-Leijten (35727 nr. 7 was nr. 3). De voorzitter: Ik constateer dat de leden van de fracties van de SP GroenLinks BIJ1 Volt DENK Fractie Den Haan de PvdA de PvdD Lid Omtzigt de ChristenUnie de SGP het CDA BBB de PVV FVD en Groep Van Haga voor deze gewijzigde motie hebben gestemd en de leden van de overige fracties ertegen zodat zij is aangenomen. In stemming komt de motie-Leijten/Heinen (35727 nr. 4). De voorzitter: Ik constateer dat deze motie met algemene stemmen is aangenomen. In stemming komt de gewijzigde motie-Van Weyenberg (35727 nr. 8 was nr. 6). De voorzitter: Ik constateer dat de leden van de fracties van de SP GroenLinks BIJ1 Volt DENK Fractie Den Haan de PvdA de PvdD Lid Gündoğan D66 Lid Omtzigt de ChristenUnie de VVD de SGP het CDA BBB JA21 de PVV en FVD voor deze gewijzigde motie hebben gestemd en de leden van de fractie van Groep Van Haga ertegen zodat zij is aangenomen.