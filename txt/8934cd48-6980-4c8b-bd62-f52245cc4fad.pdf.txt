2 Vragenuur Aan de orde is het mondelinge vragenuur overeenkomstig artikel 136 van het Reglement van Orde. Vragen van het lid Çörüz aan de minister van Veiligheid en Justitie over het bericht dat het alarmnummer 112 enige tijd niet bereikbaar was. De voorzitter: Ik heet de minister van Veiligheid en Justitie van harte welkom. De heer Çörüz (CDA): Voorzitter. "112 als elke seconde telt". Dat hebben we de afgelopen week kunnen merken. In de nacht van dinsdag 27 maart op woensdag 28 maart hebben zich twee storingen voorgedaan in de 112-dienstverlening. Hierdoor is het voor een aantal meldkamers een tijd niet mogelijk geweest om 112-meldingen aan te nemen. Deze storingen duurden in totaal één uur en 60 noodtelefoontjes zijn hierdoor niet binnengekomen. KPN is verantwoordelijk voor de goede werking van 112. Op zaterdagochtend 31 maart waren er weer enkele storingen bij het noodnummer. Weer kwam dit door KPN. De CDA-fractie vindt dit een ernstige zaak die zeer ernstige gevolgen had kunnen hebben. 112 is het belangrijkste telefoonnummer in ons land. Het niet bereikbaar zijn daarvan kan heel ernstige gevolgen hebben. Ik heb vijf vragen aan de minister. Ten eerste: kan de minister aangeven of het afgelopen week de eerste keer was dat 112 tijdelijk niet bereikbaar was? Ten tweede: kan de minister aangeven hoe het kan dat het noodnummer er de afgelopen weken een aantal keer heeft uitgelegen? Ik kom bij de derde vraag. Als in een ziekenhuis de stroom uitvalt is er een noodgenerator. Waarom is er voor 112 geen back-upsysteem zodat de lijn bereikbaar blijft? Ik kom bij de vierde vraag. KPN geeft aan dat de storingen zijn veroorzaakt door onderhoudswerkzaamheden. Hoe kan het gebeuren dat ingecalculeerde werkzaamheden er de oorzaak van zijn dat het belangrijkste telefoonnummer van ons land een uur lang onbereikbaar is geweest en dat dit later in de week nogmaals gebeurde? Ten vijfde: wat is de minister voornemens te doen om dit te voorkomen? Welke contacten zijn er al met KPN geweest en is er al ingegrepen? Minister Opstelten: Voorzitter. Dit is een ernstige situatie. Ik dank de heer Çörüz voor zijn vijf vragen die heel begrijpelijk zijn. Mijn antwoord op de eerste vraag is dat het inderdaad de eerste keer was. Dit waren de eerste twee keren. De tweede vraag was hoe het kan dat het noodnummer eruit heeft gelegen. Door de storing kwamen de 112-oproepen van de vaste lijnen niet binnen waardoor ze ook niet konden worden beantwoord. De oorzaak was het gevolg van gepland onderhoud aan het KPN-netwerk. De tweede storing was het gevolg van een storing in de hardware van het KPN-netwerk.De derde vraag ging over de back-up. Er was geen reden om die op dat moment te regelen. Bovendien was er geen voorziening voor. Er is goede nazorg geweest in de vorm van huisbezoek bij de nummers waar daarvoor aanleiding bestond. Er zijn geen ernstige situaties door ontstaan. De vierde vraag betrof het ingecalculeerde onderhoud. Hoe heeft het later nog eens kunnen plaatsvinden? De aanleiding heb ik genoemd. KPN heeft direct ingegrepen. Ten slotte de vijfde vraag. Er zijn direct contacten geweest. Verder is een aantal maatregelen genomen: intern onderzoek 7x24 uur monitoring een onderzoek door de Inspectie Veiligheid en Justitie en het ministerie van EL&I. Ik kan niet garanderen dat het nooit meer voorkomt maar ik weet dat iedereen er bovenop zit tot en met de leiding van het bedrijf. De heer Çörüz (CDA): Ik dank de minister voor zijn beantwoording maar op twee punten vind ik de antwoorden zorgelijk. Allereerst: hoe kan dit? Het waren ingecalculeerde werkzaamheden. Nog erger is het dat de minister zegt dat er geen back-upsysteem is. De minister zegt in één adem ook dat hij niet kan garanderen dat het morgen niet weer gebeurt. Stel dat het wel tot ernstige consequenties leidt dan hebben wij toch een probleem! Minister Opstelten: Ik kan niet uitsluiten dat het nog eens gebeurt. Dat is een uitspraak die ik tegenover de Kamer moet doen. Ik verwacht het niet maar ik weet het ook niet. KPN heeft alle maatregelen genomen en wij zitten daar bovenop. Wij hebben de voorzieningen om te kunnen zien om welke telefoonnummers het gaat zodat wij nazorg kunnen verlenen. Binnen KPN is er wel een back-up maar KPN onderzoekt momenteel de oorzaak van de problematiek. Het tweede punt is dat men al het onderhoud heeft stilgelegd om eerst de focus te leggen bij de oorzaak en een en ander op te lossen. Dan staat men er weer. Het betreft natuurlijk het net waar wij van afhankelijk zijn. De heer Çörüz (CDA): Ik heb geen vraag maar echt een hartenkreet: ik roep de minister ertoe op om in zijn gesprek met KPN vooral het belangrijke punt van de back-up goed te regelen. Ik gaf niet voor niets het voorbeeld van een ziekenhuis. Minister Opstelten: Dat zal ik doen. KPN heeft een back-up maar er was geen aanleiding om op dat moment daarvan al gebruik te maken omdat men vond dat het van relatief korte duur was.