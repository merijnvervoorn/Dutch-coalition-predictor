25 Benoeming eurogroep Aan de orde is het debat over de benoeming van de minister van Financiën tot voorzitter van de eurogroep. De voorzitter: Ik heet de minister van Financiën van harte welkom. Wij hanteren in dit debat een spreektijd van twee minuten per fractie. De eerste spreker is de heer Tony van Dijck. De heer Tony van Dijck (PVV): Voorzitter. De minister van Financiën is gisteren omgedoopt tot "mister euro". Dit is voor de PVV onacceptabel. De minister kan namelijk niet twee heren dienen namelijk Den Haag en Brussel. Het is van tweeën één. Het kan niet zo zijn dat een al eurofiele bewindspersoon ook nog eens "chef euro" wordt. Dat is niet in het belang van Nederland. Als dat gebeurt gaan we in Nederland nóg meer bezuinigen en nóg meer miljarden geven aan Zuid-Europese landen zoals Griekenland en Portugal. De minister was nog geen twintig uur benoemd toen hij al uitspraken in de media deed die het gelijk van de PVV bevestigen. Hij wil namelijk geen landen uit de euro zetten. Dit is in strijd met het kabinetsbeleid van Rutte en van de vorige minister van Financiën. Als klap op de vuurpijl zegt de minister van Financiën om de Zuid-Europese landen gerust te stellen: ik ben een sociaaldemocraat dus solidariteit staat bovenaan mijn lijstje. Oftewel geld overmaken naar Zuid-Europa staat wat hem betreft op nummer één. De minister zit nu al met de vingers tussen de deur. Welke agenda gaat hij uitvoeren als "mister euro"? De Brusselse agenda natuurlijk. Het zal de PvdAagenda zijn van "ons geld naar Zuid-Europa overmaken". Het zal de pro-Europese agenda zijn die ons nu al miljarden kost. De PVV heeft er daarom geen vertrouwen in dat het Nederlandse belang door de minister van Financiën adequaat wordt behartigd. Daarom dien ik de volgende motie in. Motie De Kamer gehoord de beraadslaging overwegende dat de minister van Financiën als voorzitter van de eurogroep het eurobelang zal moeten behartigen en dus niet meer uitsluitend het Nederlandse belang zal dienen; zegt het vertrouwen op in de minister van Financiën en gaat over tot de orde van de dag. De voorzitter: Deze motie is voorgesteld door het lid Tony van Dijck. Naar mij blijkt wordt de indiening ervan voldoende ondersteund. Zij krijgt nr. 994 (21501-07).Er hebben zich verder geen sprekers voor dit debat gemeld. Ik geef daarom het woord aan de minister van Financiën. Minister Dijsselbloem: Voorzitter. Aan mij zijn geen vragen gesteld. In de motie wordt de Kamer het oordeel voorgelegd dat er geen vertrouwen meer in mij kan zijn. Ik leg in alle vertrouwen het oordeel over die motie in handen van de Kamer. De voorzitter: Ik zie dat de heer Van Dijck de minister nog een vraag wil stellen. De heer Tony van Dijck (PVV): Voorzitter ik heb wél een vraag gesteld. Ik heb gevraagd welke agenda de minister als "mister euro" gaat uitvoeren. Is dat de Brusselse agenda de PvdA-agenda en de pro-Europese agenda? Dat was een duidelijke vraag. Verder hoor ik graag een reactie van de minister op de uitspraak die hij in de media heeft gedaan dat er geen land uit de euro zal worden gezet. Die uitspraak is in strijd met uitspraken van de heer Rutte en ex-minister van Financiën De Jager. Ook hoor ik graag een reactie op de uitspraak van de minister dat bij hem als sociaaldemocraat solidariteit bovenaan het lijstje staat. Zit de minister in Brussel als sociaaldemocraat of als Voorzitter en als minister van Financiën? Minister Dijsselbloem: De minister van Financiën is minister van Financiën namens een coalitieregering die regeert op basis van een coalitieakkoord. Dat akkoord is mijn houvast in mijn dagelijks handelen niet alleen in Nederland maar ook in Brussel. Ik heb dus gesproken als minister van Financiën en spreek altijd als minister van Financiën. En ja ik ben sociaaldemocraat. Sociaaldemocraten hebben solidariteit hoog in het vaandel staan. De heer Tony van Dijck (PVV): Waar staat in het coalitieakkoord dat solidariteit op de eerste plaats staat? Waar staat in het coalitieakkoord dat er geen lidstaten uit de euro kunnen worden gezet? Ik heb die zaken niet in het coalitieakkoord zien staan. Voor wie zit u daar? Voor de PvdA voor de Europese koers of voor de Nederlandse belangen? Minister Dijsselbloem: Laten wij heel precies zijn: in het regeerakkoord staat de bepaling dat in de toekomst de mogelijkheid zal moeten worden gecreëerd voor lidstaten om uit arrangementen te stappen. De vraag die aan mij werd gesteld door een journalist in Brussel was: vindt u dat landen uit de euro moeten kunnen worden gezet? Daarop heb ik gezegd dat die discussie zeer actueel was op het dieptepunt van de crisis dat zoals het er nu naar uitziet wij uit die crisis overeind krabbelen en dat het mij op dit moment geen enkel doel lijkt te dienen om die discussie aan te zwengelen. De prioriteit van de Nederlandse regering is herstel van de economie in de eurozone. Dat stellen wij voorop ook in ons optreden in Brussel.Dijsselbloem De voorzitter: Dank u wel. Ik neem aan mijnheer Van Dijck dat u geen behoefte heeft aan een tweede termijn omdat u uw motie al in eerste termijn heeft ingediend. Ik zie dat dit het geval is. De beraadslaging wordt gesloten. De vergadering wordt enkele ogenblikken geschorst.