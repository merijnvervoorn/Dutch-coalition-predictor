10 Raad Algemene Zaken en Europese Raad Aan de orde is het VAO Raad Algemene Zaken d.d. 22 oktober 2013 en Europese Raad d.d. 24 en 25 oktober 2013 (AO d.d. 17/10). De voorzitter: Ik heet de minister van Buitenlandse Zaken van harte welkom. De heer Madlener (PVV): Voorzitter. Ik heb twee moties naar aanleiding van het algemeen overleg dat zojuist is gehouden ter voorbereiding van de komende Europese top. De eerste motie gaat over de dreigende Turkse toetreding die de PVV natuurlijk niet wil. Motie De Kamer gehoord de beraadslaging spreekt uit dat Turkije een islamitisch land is; verzoekt de regering de EU-toetredingsonderhandelingen met Turkije per direct stop te zetten en alle uitgekeerde preaccessiegelden van Turkije terug te eisen en gaat over tot de orde van de dag. De voorzitter: Deze motie is voorgesteld door het lid Madlener. Naar mij blijkt wordt de indiening ervan voldoende ondersteund. Zij krijgt nr. 1297 (21501-02). De heer Madlener (PVV): Het was nog even spannend of de motie wel voldoende ondersteund zou worden. Gelukkig kwam de heer Omtzigt op tijd binnen. De PVV wil natuurlijk ook absoluut geen bankenunie. Straks gaat Nederlands belastinggeld naar Zuid-Europese banken die bijna failliet zijn. Ik wil daarover de volgende motie indienen. Motie De Kamer gehoord de beraadslaging constaterende dat Nederland reeds voor 40 miljard garant staat in het ESM;van mening dat de Nederlandse belastingbetaler niet mag opdraaien voor tekorten bij banken elders in de eurozone; verzoekt de regering tijdens de komende Europese top met kracht uit te dragen dat Nederland directe herkapitalisatie van banken vanuit het ESM ongewenst vindt en gaat over tot de orde van de dag. De voorzitter: Deze motie is voorgesteld door het lid Madlener. Naar mij blijkt wordt de indiening ervan voldoende ondersteund. Zij krijgt nr. 1298 (21501-02). Ik dank de heer Madlener voor zijn bijdrage. Ik neem aan dat de minister direct kan antwoorden. Minister Timmermans: Voorzitter. Ik heb de moties nog niet. Misschien kunnen we daar even op wachten? De voorzitter: Dat is een goed idee. We wachten nog even tot de moties binnen zijn. De vergadering wordt enkele ogenblikken geschorst. Minister Timmermans: Voorzitter. Ik zal reageren op de moties die ik inmiddels heb ontvangen. In de motie op stuk nr. 1297 wordt de regering verzocht om de EU-toetredingsonderhandelingen met Turkije per direct stop te zetten en de uitgekeerde pre-accessiegelden van Turkije terug te eisen. Ik ontraad deze motie omdat Nederland voorstander is van strict but fair. We zijn streng in de toetredingsonderhandelingen maar we blijven wel eerlijk. Een proces dat is ingezet zullen we ook voortzetten. Het is niet aan de orde om daarmee te stoppen In de motie op stuk nr. 1298 wordt de regering verzocht om tijdens de komende Europese top met kracht uit te dragen dat Nederland directe herkapitalisatie van banken vanuit het ESM ongewenst vindt. Dat is in strijd met het beleid van de Nederlandse regering. Ook deze motie moet ik dus ontraden. De voorzitter: De heer Madlener heeft nog een vraag. De heer Madlener (PVV): Beseft de minister dat die directe herkapitalisatie uit het ESM de Nederlandse belastingbetaler enorm veel geld zou kunnen gaan kosten? Minister Timmermans: Ik besef dat ineenstorting van het Europese bankensysteem de Nederlandse belastingbetaler nog ontzettend veel meer geld kan kosten dan een collectief systeem waarbij weproberen het bankenstelsel te verstevigen. Natuurlijk moeten er in deze ingewikkelde situatie moeilijke keuzes worden gemaakt maar de keuze om iedereen aan zichzelf over te laten is gelet op de verstrengeling van het bankenstelsel levensgevaarlijk voor het Nederlandse financiÃ«le systeem en daarmee ook voor de baan van ontzettend veel Nederlanders die daarvan afhankelijk zijn. De heer Madlener (PVV): Ik constateer alleen dat Nederland wel haar eigen banken heeft mogen redden maar nu als het aan minister Timmersmans ligt ook mag opdraaien voor Zuid-Europese banken die op het punt van omvallen staan. Zeer gevaarlijk en heel ongewenst vinden wij dat dus ik hoop dat er toch steun zal zijn voor deze motie vanuit de Kamer. Minister Timmermans: De heer Madlener maakt een complete karikatuur van het ESM. Gelukkig denk ik dat de meerderheid van de Kamer wel inziet dat dit niet een verstandige benadering is. De voorzitter: Hartelijk dank. Daarmee is een eind gekomen aan dit VAO. Vanavond zullen wij over de twee moties stemmen. De minister van Buitenlandse Zaken gaat ons even verlaten en zal later weer terugkeren. Minister Timmermans: Ik blijf voorzitter! De beraadslaging wordt gesloten. De voorzitter: Ik heb begrepen dat de minister helemaal niet meer weg hoeft. Dan heet ik hem opnieuw van harte welkom. Ik schors de vergadering voor enkele minuten omdat een aantal woordvoerders nog bezig is met moties. De vergadering wordt van 17.43 uur tot 17.51 uur geschorst.