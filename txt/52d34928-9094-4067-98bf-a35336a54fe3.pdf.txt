7 Regeling van werkzaamheden De voorzitter: Aan de orde is de regeling van werkzaamheden. Ik geef als eerste het woord aan de heer Klaver van GroenLinks. De heer Klaver (GroenLinks): Voorzitter. Vanochtend stond er een artikel in de Volkskrant waar we volgens mij allemaal van zijn geschrokken. We wisten dat de premier niet dol is op notulen en dat hij een slecht geheugen heeft maar dat hij zelf zijn sms'jes wist is toch wel echt stuitend en ook in strijd met de wet. Daarover wil ik zo snel mogelijk een debat voeren hier in de Kamer maar alvorens we dat debat goed kunnen voeren zou ik nog een paar zaken willen ontvangen. Allereerst een brief van het ministerie van Algemene Zaken waarin ze uitgebreid op deze zaak ingaan. Ten tweede het oordeel van de Inspectie Overheidsinformatie en Erfgoed over het handelen van de premier. Ten derde zou ik graag zien — dat kan worden gevoegd bij de brief van Algemene Zaken — dat zo veel mogelijk data worden opgevraagd bij de provider zodat we toch nog een zo goed mogelijk inzicht krijgen in welke informatie er is gedeeld. Dit verzoek doe ik mede namens de collega's van de PvdA. De voorzitter: Dank u wel. We zullen dit informatieverzoek doorgeleiden. Dan geef ik eerst het woord aan de heer Van Haga Groep Van Haga. De heer Van Haga (Groep Van Haga): Voorzitter. Ik heb nog nooit zo'n bizar bericht gezien met zo veel technische onvolkomenheden en zo veel domme excuses die op voorhand al niet lijken te kloppen dus complimenten aan de heer Klaver voor het hele relaas. Ik steun het van harte. De heer Wilders (PVV): Voorzitter. Het blijkt dat we gewoon een sjacheraar als premier hebben. Ik hoef ook geen brief. Ja misschien een ontslagbrief. Maar voor de rest hoef ik geen brief. Ik wil snel een debat wat mij betreft vanavond al. Hoe eerder hoe beter. Als er nog wel allemaal brieven komen moeten we wat tijd hebben om die te lezen maar volgens mij is het glashelder dus laten we de premier nu naar de Kamer halen. Wat mij betreft beginnen we over een uur met het debat. De heer Omtzigt (Lid Omtzigt): Voorzitter. Ik zou iets later een debat willen hebben. Ik steun de informatieverzoeken maar ik wil deze keer goede informatie hebben. Ik wil eigenlijk ook een advies van de parlementair advocaat over welke zaken er opgeslagen worden. Want er ligt ook een verslag van een parlementaire onderzoekscommissie. Die parlementaire onderzoekscommissie was er snoeihard over dat er op het ministerie van AZ niks wordt opgeslagen. Om dit even persoonlijk te maken: mijnsms'jes zijn op het ministerie van AZ opgeslagen. Die zijn openbaar geworden onder de Wob. Ik heb er ook geen bezwaar tegen gemaakt. De sms'jes van de premier worden gewist. Dat is de omgekeerde wereld want wie controleert nou wie? Het gaat erom dat we hier kunnen kijken of het klopt in de rechtsstaat. Dus ik doe het verzoek om hier met z'n allen een korte hoorzitting te hebben met de parlementair advocaat en om dan over een week of zo een debat te hebben over de wijze waarop alle informatie wordt opgeslagen. Het gaat mij niet zozeer om een enkel sms'je. Het gaat mij erom dat er van vergaderingen geen notulen worden gemaakt. Er wordt heel bewust een hele reeks dingen gedaan om ervoor te zorgen dat we niet kunnen herleiden welke besluiten er genomen zijn. Mevrouw Marijnissen (SP): Dank voorzitter. Steun voor het verzoek van de heer Klaver. De minister-president staat inmiddels bekend als de minister-president zonder actieve herinneringen en blijkt ook zelf te besluiten welke sms'jes hij wel of niet wist die daarmee wel of niet beschikbaar zijn voor de informatieplicht die ook hij heeft. Wat ons betreft is dit zeker een debat waard ook omdat dit gewoon alles te maken heeft met de geloofwaardigheid en met het vertrouwen dat mensen hebben in de politiek. Wat ons betreft is een snel debat hierover een goed idee. Mevrouw Van Esch (PvdD): Steun voor de verzoeken van GroenLinks. Volgens mij is een snel debat zeker gerechtvaardigd. Ik hoorde het woord "stuitend". Daar kunnen we ons heel erg bij aansluiten. Laten we zo snel mogelijk een debat hebben maar wel graag met de informatie die ook door GroenLinks is opgevraagd. De heer Dassen (Volt): Ik kan mij helemaal vinden in wat de heer Omtzigt net zei maar ik steun het verzoek van de heer Klaver. De heer Goudzwaard (JA21): Steun voor het verzoek van de heer Klaver. De heer Azarkan (DENK): Steun voor het verzoek. De heer Ellian (VVD): Steun om het debat zo snel mogelijk in te plannen na ommekomst van een brief van het kabinet of in dit geval van Algemene Zaken. De heer Sneller (D66): Ook steun daarvoor. De heer Grinwis (ChristenUnie): Voorzitter steun voor het verzoek van de heer Klaver.De heer Van Houwelingen (FVD): Uiteraard van harte steun voor dit verzoek. Het is natuurlijk van de ratten besnuffeld wat er allemaal gebeurt. We zouden ook graag in die brief lezen hoe sms'jes van het kabinet op dit moment precies gearchiveerd worden. Dank. De heer Bontenbal (CDA): Ook van het CDA steun voor het verzoek van de heer Klaver. De voorzitter: Dank u wel. Er is een meerderheid voor het nog deze week voeren van het debat na ommekomst van de informatie. Wij zullen het stenogram met alle informatieverzoeken doorgeleiden naar het kabinet. De heer Klaver (GroenLinks): Voorzitter. Ik heb de heer Omtzigt ook gehoord. Wellicht is het een idee dat we de parlementair advocaat ook nog om een schriftelijke reactie vragen. Dan hoeven we niet op de hoorzitting te wachten en dan kunnen we die eventueel ook nog meenemen als dat kan. De voorzitter: De vraag over de parlementair advocaat betreft een verzoek dat via de commissie uitgezet moet worden en waar ook een meerderheid voor moet zijn. De heer Omtzigt (Lid Omtzigt): Voorzitter. Dan denk ik dat het handig is dat wij vanmiddag in de commissie BiZa een paar mensen uitnodigen die wij morgenochtend hierover kunnen horen zodat wij ook de landsadvocaat en twee experts kunnen horen. Wat de landsadvocaat inbracht in deze rechtszaak was niet voor de eerste keer buitengewoon verwonderlijk. Ik vraag daarvoor dus de steun van de collega's. Het debat zal dan zo snel mogelijk daarna plaatsvinden. De voorzitter: Dank u wel. Dat kunt u in de commissie bespreken. Ik dank u zeer meneer Klaver. Daarmee zijn we aan het einde gekomen van deze extra regeling van werkzaamheden. Ik schors de vergadering voor een enkel moment en dan wordt er gestart met een voorstel van wet van het lid Van Kent. De vergadering wordt enkele ogenblikken geschorst.