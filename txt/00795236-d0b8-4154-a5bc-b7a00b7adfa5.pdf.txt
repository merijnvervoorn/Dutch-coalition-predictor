5 Regeling van werkzaamheden Voorzitter: Van Beek De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. De voorzitter: Ik stel voor het dertigledendebat over het onderzoek naar strafbare feiten en de vervolgbeslissingen rondom het asbestschip de Otapan van de lijst af te voeren. Ik stel voor dinsdag aanstaande ook te stemmen over het pakket wetgeving financiële markten te weten de wetsvoorstellen 32781 tot en met 32787 en 32826 en de daarbij ingediende moties. Op verzoek van de vaste commissies voor Veiligheid en Justitie en voor Volksgezondheid Welzijn en Sport stel ik voor het burgerinitiatief Legalisatie van stervenshulp aan ouderen die hun leven voltooid achten aan de agenda van de Kamer toe te voegen en bij het debat spreektijden te hanteren van vier minuten per fractie. Ik stel voor toe te voegen aan de agenda van één van de volgende weken het wetsvoorstel Wijziging van de artikelen 8 en 89 van de Postwet 2009 (32722). Overeenkomstig de voorstellen van de voorzitter wordt besloten. De voorzitter: Op verzoek van de GroenLinks-fractie benoem ik in de vaste commissie voor Economische Zaken Landbouw en Innovatie het lid El Fassed tot plaatsvervangend lid in plaats van het lid Grashoff. Ik stel voor het VAO spoor toe te voegen aan de agenda met als eerste spreker het lid Slob. De heer Aptroot (VVD): Ik ben daar wat verbaasd over. Wij hebben van de griffier van de commissie voor I&M de motivatie gekregen dat het zou gaan over het grensoverschrijdend vervoer Eindhoven-Heerlen-Aken. Mijn vragen daarover zijn niet beantwoord. Ik heb het tijdens het AO ter sprake gebracht en de minister heeft gezegd snel met de beantwoording te komen en ook de brief van de Duitse minister te sturen. Ik vind het gek dat een collega vervolgens een VAO aanvraagt. Laten we vragen of de minister zo snel mogelijk haar antwoorden op mijn vragen en de reactie van de Duitse minister naar ons toestuurt en dat we daarna bekijken of een VAO nodig is. De heer Slob (ChristenUnie): Als aanvrager van dit VAO wil ik graag een toelichting geven. Wij hebben in het algemeen overleg over een aantal onderwerpen gesproken. Dit is er inderdaad één van. Ik heb daarvoor ook aandacht gevraagd. Het klopt ook dat de minister heeft toegezegd dat zij zo snel mogelijk zou antwoorden maar wij wachten daarop nu al behoorlijk lang. Daarom wil ik het VAO gewoon aanvragen. Ik hoop dat de minister het stenografisch verslag krijgt toe-gestuurd opdat zij ook zo snel mogelijk met de antwoorden komt. De heer Aptroot kent mij als een zeer collegiale collega. Dat zal op dit onderdeel niet anders zijn en dat zal straks ook wel blijken. De voorzitter: Als wij het op deze manier kunnen regelen hebt u misschien beiden uw zin. Als wij dit deel van het stenogram doorsturen en daarmee de minister aansporen om snel te antwoorden kan het allemaal nog goed komen. Akkoord. Overeenkomstig het voorstel van de voorzitter wordt besloten. De voorzitter: Het woord is aan mevrouw Karabulut. Mevrouw Karabulut (SP): Voorzitter. Ik heb op 2 september schriftelijke vragen gesteld aan de staatssecretaris van Sociale Zaken en Werkgelegenheid en die zijn nog niet beantwoord. Ik zou graag per omgaande zijn antwoord ontvangen. De voorzitter: Voor het verslag: dit betreft het bericht dat Spijkenisse de grens sluit voor kansloze uitkeringsgerechtigden uit Rotterdam. Het nummer van deze vragen is 2011Z16752. Dat zeg ik zo uit mijn hoofd. Dan weten wij in ieder geval waarover het gaat. Wij zullen het stenogram doorsturen. Als er geen andere opmerkingen meer zijn besluiten wij hiermee de regeling van werkzaamheden en gaan wij door met het debat over de begroting van Koninkrijksrelaties. De minister zal zijn antwoord afronden.