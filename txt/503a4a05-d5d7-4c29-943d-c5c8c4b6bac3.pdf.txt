3 Regeling van werkzaamheden Voorzitter: Verbeet De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. Regeling van werkzaamheden De voorzitter: Ik stel voor aanstaande dinsdag ook te stemmen over de moties ingediend bij de wetgevingsoverleggen over de onderdelen materieel en personeel van de begroting van het ministerie van Defensie (X) voor het jaar 2012 en de moties ingediend bij het wetgevingsoverleg over het onderdeel sport en bewegen van de begroting van het ministerie van Volksgezondheid Welzijn en Sport voor het jaar 2012. Voorts stel ik voor te stemmen over de Wet personenvervoer 2000 (32376) en de daarbij behorende moties. Op verzoek van het lid De Liefde stel ik voor zijn motie op stuk 30234 nr. 41 opnieuw aan te houden. Dit betekent dat de in artikel 69 tweede lid genoemde termijn van twee maanden voor deze motie opnieuw gaat lopen. Overeenkomstig de voorstellen van de voorzitter wordt besloten. De voorzitter: Het woord is aan mevrouw Berndsen. Mevrouw Berndsen (D66): Voorzitter. Ik heb een rappel ten aanzien van onbeantwoorde vragen aan de minister van Veiligheid en Justitie. Het betreft het gebruik van spysoftware deze vraag is ingezonden op 13 oktober en het gebruik van PNR-gegevens een vraag die is ingezonden op 28 oktober. De voorzitter: We zullen het stenogram doorgeleiden. Het woord is aan de heer Koopmans. De heer Koopmans (CDA): Voorzitter. De fractievoorzitters van de gemeenteraad in Gouda zijn ontevreden over het feit dat de commissaris van de Koningin in Zuid-Holland ondanks het feit dat noch de gemeente Zuidplas noch de gemeente Waddinxveen noch de gemeente Gouda trek hebben in een herindeling voornemens is om in hun gemeente een waarnemer te benoemen. De CDA-fractie wil daarover graag een debat voeren met de minister van BZK. Wij wensen voor Gouda een stad met veel problemen namelijk een stevige burgemeester die daar de zaken kan aanpakken. De heer Heijnen (PvdA): Die laatste zin is ook ons uit het hart gegrepen maar wat daaraan voorafging geeft mij aanleiding tot de volgende vraag. Is de heer Koopmans niet met mij van mening ...De voorzitter: Mijnheer Heijnen dit is geen debat. U geeft steun aan het voorstel of u geeft geen steun aan het voorstel. De heer Heijnen (PvdA): Ik wil graag de minister vragen om een ambtsbericht te vragen aan het bevoegd gezag – dat is Provinciale Staten van Zuid-Holland – over deze kwestie. Op basis daarvan wil ik dan beslissen over een eventueel debat. De voorzitter: Dat is een ander voorstel. De heer Bontes (PVV): Voorzitter. Gouda gaat al veel te lang gebukt onder Marokkaans straatterreur. Dus een vaste burgemeester is op zijn plaats maar gelet op de urgentie heb ik liever een AO dan een debat. Mevrouw Berndsen (D66): Voorzitter. Ik vind dit in eerste instantie geen aangelegenheid van deze Kamer. Het is een zaak tussen de commissaris van de Koningin en de gemeenteraad van Gouda. Ik sluit mij dus aan bij het voorstel van de heer Heijnen. Mevrouw Leijten (SP): Voorzitter. Dat lijkt de SP ook de juiste weg. Daarna kan altijd nog besloten worden tot een algemeen overleg. Dat lijkt ons helemaal niet uitgesloten maar laten we eerst die informatie even afwachten. De voorzitter: Mijnheer Koopmans u hebt wel steun voor een brief in de vorm van een ambtsbericht maar niet voor een debat. De heer Koopmans (CDA): Voorzitter. Omdat de commissaris van de Koningin juist niet doet wat de gemeenteraad wil is het noodzakelijk om te spreken met degene die over de commissaris van de Koningin gaat namelijk de minister. Ik zou de collega's willen vragen om als de minister ons een bericht stuurt in elk geval vanuit die optiek te kijken naar dat bericht zodat we dan nog in welke vorm dan ook een debat met de minister kunnen houden. De voorzitter: We zullen het stenogram doorgeleiden. Het woord is aan de heer De Rouwe. De heer De Rouwe (CDA): Voorzitter. De leden van de CDA-fractie zouden graag om een dertigledendebat willen vragen met zowel de minister van Infrastructuur en Milieu als de minister van Veiligheid en Justitie over een bericht van vanochtend in De Telegraaf. Heel veel wegwerkers maken zich grote zorgen nu is gebleken dat met hen veel ongevallen zijn geweest en zich waarschijnlijk nog zullen voordoen. De heer De Jong (PVV): Voorzitter. Het is goed om over dit onderwerp te spreken maar ik zou willen voorstellen om daar een AO van te maken. Voorafgaand aan dat AO zou ik graag een brief van de minister hierover willen ontvangen. De heer Çelik (PvdA): Steun voor het verzoek van de heer De Rouwe.De heer Bashir (SP): Voorzitter. Steun voor het verzoek maar ik zou de staatssecretaris van Sociale Zaken hier ook graag bij willen betrekken. Dan hoop ik ook dat zijn Pools inmiddels beter is geworden. De heer Aptroot (VVD): Het is terecht dat collega De Rouwe dit wil agenderen maar ik zou ook de voorkeur geven aan een AO omdat dat waarschijnlijk sneller gaat en daarvoor inderdaad een brief. Mevrouw Berndsen (D66): Wij hebben ook liever een AO. Bovendien is er al een maatregel genomen namelijk verhoging van de boetes op dit punt. Misschien gaat dat helpen maar eerst maar een AO. De voorzitter: U hebt steun voor het verzoek maar ik adviseer u echt om een AO te houden als het een serieuze zaak is en snel moet. Wij moeten nog veel begrotingen behandelen. Daarnaast heb ik nog een lijst met onderwerpen die ook allemaal heel belangrijk zijn. De heer De Rouwe (CDA): Over de vorm valt zeker te spreken. Ik zal ook even binnen de commissie kijken naar het hoe en wat. Maar in ieder geval veel dank voor de steun in dit parlement voor een spoedig debat. De voorzitter: Er wordt ook nog gevraagd om informatie. Zullen wij het stenogram doorgeleiden? De heer De Rouwe (CDA): Ja een brief. Dat heb ik gehoord. Daarbij sluit ik mij graag aan. De voorzitter: Dan gaan wij dat doen. Wij zullen het stenogram doorgeleiden naar het kabinet. Het woord is aan mevrouw Leijten. Mevrouw Leijten (SP): Voorzitter. Wanneer wij Kamervragen stellen willen wij daarop graag antwoord. Als het ministerie te laat is stuurt het een uitstelbriefje. Dat doet het ministerie van Volksgezondheid Welzijn en Sport de laatste tijd heel nauwgezet maar dan komen de antwoorden helaas nog niet op tijd. Ik wil graag antwoord op vragen die ik heb gesteld aan de staatssecretaris over fraude en misstanden bij Zorgbureau SPV in Twente en op vragen aan de minister over de banden met de tabaksindustrie en de rookpreventie. De voorzitter: Wij zullen het stenogram doorgeleiden naar het kabinet. Ik herinner de leden nog eens aan het feit dat een vraag kan worden omgezet in een mondelinge vraag wanneer de antwoorden niet arriveren. Mevrouw Van Toorenburg heeft nog een belangrijk punt. Ik verzoek de leden hier goede nota van te nemen.Mevrouw Van Toorenburg (CDA): Voorzitter. Wij zijn al een paar dagen heel bezorgd omdat wij hebben begrepen dat het paard van Sinterklaas nog altijd zoek is. Heel veel kinderen maken zich op dit moment heel veel zorgen of het allemaal wel goed komt. Wij willen daarom graag een brief van de minister van Veiligheid en Justitie op welke wijze hij gaat meehelpen om ervoor te zorgen dat het paard van Sinterklaas op tijd wordt teruggevonden. De voorzitter: Het is bijna 5 december dus ik stel voor dat wij het antwoord van de minister ruim voor 5 december ontvangen. De heer Van der Ham heeft nog een aanvullende vraag? De heer Van der Ham (D66): Mijn fractie is nooit zo'n voorstander geweest van de animal cops maar als die er toch zijn hoop ik dat zij zich inspannen om dat paard te gaan zoeken. De voorzitter: Zeker. Ik denk dat u namens de Kamer spreekt. Wij zullen het stenogram doorgeleiden naar het kabinet over deze ernstige kwestie.