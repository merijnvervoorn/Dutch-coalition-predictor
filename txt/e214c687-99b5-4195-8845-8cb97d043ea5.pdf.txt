4 Afscheid van de heer De Neef Aan de orde is het afscheid van de heer De Neef. De voorzitter: Ik vraag de leden om hun plaats weer in te nemen. Aan de orde is het afscheid van de heer De Neef van de VVD die ook bij ons aanwezig is in de loge achterin. Hij heeft hierover eerder een verklaring gegeven en ik lees nu zijn afscheidsbrief voor: "Geachte voorzitter Soms zijn er momenten in het leven waarin je voor grote keuzes staat en je weloverwogen je hart en geweten moet volgen. Dit is zo'n moment voor mij. En ik kies ervoor mijn zetel op te geven. En ja dat is een proces geweest van verschillende opeenvolgende inzichten. Kort samengevat: ik geloof ten diepste dat we elkaar moeten helpen en op moeten komen voor datgene wat echt kwetsbaar is. En er is veel kwetsbaar. Voor zowel mens als dier. Er is veel leed. Leed dat we ons aan moeten trekken. En dan niet enkel het leed van een zorgvuldig ingekaderde electorale doelgroep. Nee. Alle leed wat op compassie en mededogen moet kunnen rekenen van gevoelige mensen die hun ogen noch hart sluiten. Ik wil bij die groep horen. Dat is mijn focusgroep. En dat betekent dat ik mijn zetel opgeef. Mijn kiezers hebben op mij gestemd omdat ik mij hard wilde maken voor dierenwelzijn. Ik wilde juist de Kamer in om leed te besparen dat de dieren dagelijks in massale aantallen wordt aangedaan. Ik zal die kiezers niet teleurstellen want hier ga ik zo snel mogelijk gewoon mee door. Ik wil met open hart en open vizier me inspannen om zo veel mogelijk leed te besparen. Want zowel mensen als dieren verdienen dat. Beste voorzitter dank u voor uw goede zorgen in dit huis. Grote dank aan mijn medewerker en goede vriendin Ellis voor alle begrip hulp en vriendschap. Dank ook aan de VVD-fractie voor de collegialiteit en de geboden kansen. En een speciale dank aan mijn fijnbesnaarde vrienden van de Gitarencoalitie. Stuk voor stuk parels van mensen met het hart en trommelvliezen op de juiste plek. Ik wil ook alle andere collega's en medewerkers van de Kamer bedanken voor het fijne contact. Hopelijk tot weerziens en dank jullie wel allemaal!" Ik denk dat Daan zich nu afvraagt of ik de laatste zin van zijn brief ook ga voorlezen. Ja dat doe ik want het is jouw afscheidsbrief."En voorts ben ik van mening dat er een einde moet komen aan de bio-industrie." (Applaus en geroffel) De voorzitter: Beste Daan je kwam 31 maart 2021 namens de VVD in de Tweede Kamer. In je portefeuille had je jeugdbeleid jeugdgezondheidszorg beschermd wonen en maatschappelijke opvang. Je werkte eerder onder andere bij een Nederlandse jeugdkliniek voor geestelijke gezondheidszorg. Collega's uit de Tweede Kamer vertelden mij dat je als Kamerlid waardevolle ervaringen uit het veld inbracht. Ze vertelden mij ook dat ze je zien als een fijne collega. Op de website van de VVD staat de volgende uitspraak van jou: "Onverstoorbare vriendelijkheid helpt de wereld verder." Afgaande op de verhalen van de collega's bracht je die onverstoorbare vriendelijkheid hier in de praktijk. Voor drie Kamerleden was je een bijzondere collega. Via je brief zei je daar net al wat over. Met Esther Ouwehand Lisa Westerveld en Peter Kwint vormde jij de gitarencoalitie. Jullie gingen samen naar concerten. Voor wie zich afvraagt wat voor concerten dat zijn: Daan is een groot liefhebber van death- black- en doommetal. Die eerste twee kende ik wel maar "doommetal" klinkt wel heel heftig. Peter Kwint zegt hierover dat je van de goede soort herrie houdt. Ik onthoud me maar even van verder commentaar. In het voorjaar van vorig jaar verscheen er een filmpje op sociale media waarin je jezelf voorstelde alsook twee collega's die daar in de bankjes zitten. Ik heb het filmpje zelf ook even gezien ter voorbereiding op dit verhaal. De interviewer vroeg: hoe ziet jouw perfecte dag eruit? Je antwoordde vol overtuiging: "Heel simpel. Op een grasveldje staan en naar bandjes luisteren." Ik hoop dat jij jouw geliefde Leonie en de gitarencoalitie samen nog heel veel bandjes gaan bekijken. In je brief staat dat je je hart en geweten moet volgen en daarom houdt het hier voor jou nu op. Ik dank je wel voor je inzet. Het ga je goed. (Applaus)