10 Stemming motie Implantatenregister Aan de orde is de stemming over een motie ingediend bij de behandeling van het wetsvoorstel Wijziging van de Wet kwaliteit klachten en geschillen zorg in verband met de totstandkoming van het implantatenregister ter bescherming van de gezondheid van cliënten te weten: - de motie-Bruins Slot over advies van de Gezondheidsraad over de bewaartermijn van gegevens van implantaten (34483 nr. 9). (Zie vergadering van 11 april 2017.) De voorzitter: De motie-Bruins Slot (34483 nr. 9) is in die zin gewijzigd dat zij thans luidt: Motie De Kamer gehoord de beraadslaging van mening dat het de vraag is of de wettelijke bewaartermijn van patiëntgegevens van ten minste vijftien jaren in het geval van implantaten voldoet; constaterende dat een wetsvoorstel in voorbereiding is om de bewaartermijn te verlengen naar twintig jaren; constaterende dat de Gezondheidsraad in 2004 adviseerde om de bewaartermijn voor patiëntgegevens te verlengen naar ten minste dertig jaren; verzoekt de regering om de Gezondheidsraad advies uit te laten brengen over de bewaartermijn van de gegevens van implantaten en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 12 was nr. 9 (34483). Ik stel vast dat wij hier nu over kunnen stemmen. In stemming komt de gewijzigde motie-Bruins Slot (34483 nr. 12 was nr. 9). De voorzitter: Ik constateer dat deze gewijzigde motie met algemene stemmen is aangenomen.