11 Stemming aangehouden motie Grote Merenregio Aan de orde is de stemming over een aangehouden motie ingediend bij het VAO Grote Merenregio te weten: - de motie-Sjoerdsma over het mogelijk maken van abortus voor verkrachte vrouwen in conflictgebieden (29237 nr. 152). (Zie vergadering van 20 juni 2013.) De voorzitter: De motie-Sjoerdsma (29237 nr. 152) is in die zin gewijzigd dat zij thans luidt: Motie De Kamer gehoord de beraadslaging overwegende dat abortus bij vrouwen die zwanger zijn als gevolg van verkrachting slechts plaatsvindt indien er een medische noodzaak is; van mening dat louter een medische noodzaak als grond voor abortus bij verkrachtingsslachtoffers in conflictgebieden zich niet verhoudt tot de beoogde regeringsinzet op vrouwenrechten en bescherming van vrouwen in conflictgebieden; verzoekt de regering te bevorderen dat abortus binnen de Nederlandse noodhulp mogelijk is voor vrouwen in conflictgebieden die als gevolg van verkrachting zwanger zijn geraakt; verzoekt de regering tevens binnen het budget voor humanitaire hulp en Seksuele en Reproductieve Gezondheid en Rechten steun te verlenen aan organisaties die kunnen voorzien in de mogelijkheid van een abortus bij deze categorie vrouwen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 155 was nr. 152 (29237). Ik stel vast dat wij hier nu over kunnen stemmen. De voorzitter: Ik geef gelegenheid tot het afleggen van een stemverklaring vooraf.Mevrouw Agnes Mulder (CDA): Voorzitter. Het CDA vindt dat elke vorm van menselijk leven recht op bescherming heeft. Dat geldt ook voor het ongeboren menselijk leven. In situaties rondom een noodsituatie staan vrouwenrechten en bescherming van vrouwen in conflictgebieden voor het CDA voorop. De motie zou kunnen worden uitgelegd alsof organisaties die niet voorzien in de mogelijkheid van abortus geen gebruik meer kunnen maken van het budget voor humanitaire hulp en seksuele en reproductieve gezondheid en rechten. Het uitsluiten van deze organisaties die andere oplossingen dan abortus bieden wil het CDA niet steunen. Het CDA steunt de motie maar met bovenstaande argumentatie. In stemming komt de gewijzigde motie-Sjoerdsma (29237 nr. 155 was nr. 152). De voorzitter: Ik constateer dat de aanwezige leden van de fracties van het CDA de VVD 50PLUS D66 GroenLinks de PvdA de PvdD en de SP voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.