7 Beëdiging Leenders en Krol Aan de orde is de beëdiging van de heer Leenders en de heer Krol. De voorzitter: Ik geef het woord aan mevrouw Neppérus tot het uitbrengen van verslag namens de commissie voor het onderzoek van de Geloofsbrieven. Mevrouw Neppérus (VVD): Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de heer H.J.M. Leenders te Breda en de heer H.C.M. Krol te Eindhoven. De commissie is eenstemmig tot de conclusie gekomen dat de heer Leenders te Breda en de heer Krol te Eindhoven terecht benoemd zijn verklaard tot lid van de Tweede Kamer der Staten-Generaal. De commissie stelt u daarom voor om hen toe te laten als lid van de Kamer. Daartoe dienen zij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal en op de publieke tribune voor zover dat mogelijk is te gaan staan. De heer Leenders en de heer Krol zijn in het gebouw der Kamer aanwezig om de voorgeschreven verklaringen en beloften af te leggen. Ik verzoek de Griffier hen binnen te leiden. Nadat de heer Leenders en de heer Krol door de griffier zijn binnengeleid leggen zij in handen van de voorzitter de bij de wet voorgeschreven verklaringen en beloften af. De voorzitter: Ik wens u beiden van harte geluk met het lidmaatschap van deze Kamer. Ik verzoek u om zo de presentielijst te tekenen en in ons midden plaats te nemen. Maar eerst schors ik de vergadering zodat wij onze nieuwe collega's kunnen feliciteren. Het is mijn voorrecht om dat als eerste te doen. De vergadering wordt van 14.23 uur tot 14.33 uur geschorst.Voorzitter: Arib