7 Zorgverzekeringswet Pakketmaatregelen en Ruwaard van Putten ziekenhuis Aan de orde is het VAO Zorgverzekeringswet Pakketmaatregelen en Ruwaard van Putten ziekenhuis (AO d.d. 20/06). De voorzitter: Ik heet de minister hartelijk welkom. Fijn dat u er bent. Er hebben zich voor dit onderwerp acht sprekers gemeld van de zijde van de Kamer. Iedere spreker heeft twee minuten spreektijd niet meer dan dat. Mevrouw Leijten (SP): Voorzitter. Wij leven in een land dat banken redt waarin 55 miljoen naar de top van Robeco mag gaan maar waarin wordt weggekeken als er een ziekenhuis moet worden gered. De minister keek weg toen er een plan lag voor overname zonder dat het personeel op straat zou komen te staan. Nu verschuilt zij zich achter de stelling dat dit het stelsel is. Zij zegt: ik ga af op wat de inspectie zegt en ik luister naar wat de regio wil. De ontmanteling van het Ruwaard van Putten Ziekenhuis is op dit moment gaande en gaat gewoon door. Als de minister echt wil dat er serieus wordt gekeken naar mogelijkheden voor de spoedzorg en de klinische verloskunde in de regio dan moet zij het ziekenhuis op dit moment gewoon behouden. Daarom dien ik de volgende motie in. Motie De Kamer gehoord de beraadslaging constaterende dat in de regio Voorne-Putten veel zware industrie te vinden is; constaterende dat de bereikbaarheid van het eiland VoornePutten gebrekkig is; van mening dat een slecht bereikbaar eiland met veel zware industrie niet kan zonder een ziekenhuis met spoedeisende hulp en een afdeling klinische verloskunde; verzoekt de regering op het eiland Voorne-Putten een volwaardig ziekenhuis in stand te houden en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 45 (31016). Mevrouw Leijten (SP): De minister hoort er te zijn voor de zorg en voor de patiënten. Ze hoort niet weg te kijken als er door machts- en overnamespellen personeel op straat komt te staan dat partnoch deel heeft gehad aan het ontstaan van de situatie. De minister legt deze overname niet eens voor aan allerlei instanties die er zijn en die moeten beoordelen of dit allemaal wel kan. Ik doel bijvoorbeeld op aanmerkelijke marktmacht. Men ontmantelt het ziekenhuis gewoon. Het personeel heeft het nakijken. Ik vind dat de minister het op moet nemen voor het personeel. Daarom dien ik de volgende motie in. Motie De Kamer gehoord de beraadslaging constaterende dat het Ruwaard van Putten Ziekenhuis failliet is gegaan en wordt overgenomen zonder dat daarbij het voltallige personeel wordt overgenomen; constaterende dat voor het personeel en de medisch specialisten geldt dat zij naast hun baan ook alle opgebouwde arbeidsrechten verliezen; van mening dat het personeel van het Ruwaard van Putten Ziekenhuis part noch deel heeft aan het faillissement; verzoekt de regering samen met de zorgverzekeraars en de overnamekandidaten een sociaal plan op te stellen voor het personeel en de medisch specialisten en gaat over tot de orde van de dag. De voorzitter: Deze motie is voorgesteld door de leden Leijten en Voortman. Naar mij blijkt wordt de indiening ervan voldoende ondersteund. Zij krijgt nr. 46 (31016). Mevrouw Pia Dijkstra (D66): Voorzitter. Wij hebben zojuist een derde termijn gehad waarin wij over het Ruwaard van Putten Ziekenhuis hebben gesproken. Ik heb onvoldoende antwoord gekregen op mijn vraag welke initiatieven de verzekeraars precies hebben genomen om hun zorgplicht bij deze vormen van cruciale zorg nu en in de toekomst na te komen. Ik wil graag antwoord van de minister op die vraag. Ik heb een tweetal moties. Motie De Kamer gehoord de beraadslaging van mening dat de optimale keuzevrijheid van de patiënt gediend is bij het aanpassen van artikel 13 lid 1 van de Zorgverzekeringswet waardoor een helder onderscheid tussen de restitutiepolis en de naturapolis ontstaat;van mening dat patiënten de mogelijkheid moeten houden voor een restitutiepolis met vrije artsenkeuze in de basisverzekering; constaterende dat bij patiënten zorgaanbieders en zorgverzekeraars veel onzekerheid bestaat over het behoud van de vrije artsenkeuze in de basisverzekering; overwegende dat het schrappen van de restitutiepolis uit de basisverzekering negatieve gevolgen kan hebben voor het toetreden van nieuwe innovatieve zorgaanbieders; verzoekt de regering uit te spreken dat artikel 13 lid 1 van de Zorgverzekeringswet zal worden aangepast onder de voorwaarde dat de restitutiepolis in de basisverzekering blijft en gaat over tot de orde van de dag. De voorzitter: Deze motie is voorgesteld door het lid Pia Dijkstra. Naar mij blijkt wordt de indiening ervan voldoende ondersteund. Zij krijgt nr. 455 (29689). Motie De Kamer gehoord de beraadslaging constaterende dat het percentage no-show in 2013 opnieuw blijft steken op ongeveer 4% en dat dit leidt tot een verspilling van naar schatting 300 miljoen euro per jaar; overwegende dat ziekenhuizen aangeven dat er ruimte is voor verbetering maar dat zij het terugdringen van no-show meer prioriteit kunnen geven; overwegende dat er veel middelen voorhanden zijn voor het terugdringen van het aantal no-showpatiënten zoals afspraakherinneringen en boetes en er anderzijds mogelijkheden zijn om de service aan patiënten te verbeteren door onder meer het invoeren van digitale afspraaksystemen; verzoekt de regering samen met de ziekenhuizen een "actieplan aanpak no-show" op te stellen en de Kamer daarover voor de begrotingsbehandeling 2014 te informeren; en gaat over tot de orde van de dag. De voorzitter: Deze motie is voorgesteld door het lid Pia Dijkstra. Naar mij blijkt wordt de indiening ervan voldoende ondersteund. Zij krijgt nr. 47 (31016). Mevrouw Klever (PVV): Voorzitter. De PVV-fractie vindt het onverantwoord als de 24-uurs spoedeisende hulp in Spijkenisse verdwijnt. De bereikbaarheid en toegankelijkheid van spoedeisende hulp en acute verloskunde is een taak van de overheid. De zeggenschap hierover hoort niet bij een commerciële partij teliggen. De minister moet de regie nemen en dit niet overlaten aan de zorgverzekeraars. Daarom dien ik de volgende motie in. Motie De Kamer gehoord de beraadslaging constaterende dat de bereikbaarheid en toegankelijkheid van de spoedeisende eerste hulp en de acute verloskunde op Voorne-Putten in gevaar dreigt te komen; van mening dat spoedzorg een publieke taak is van de overheid; verzoekt de regering garant te staan voor het behoud van de spoedeisende hulp en de acute verloskunde in het Ruwaard van Putten Ziekenhuis 24 uur per dag en 7 dagen in de week en gaat over tot de orde van de dag. De voorzitter: Deze motie is voorgesteld door het lid Klever. Naar mij blijkt wordt de indiening ervan voldoende ondersteund. Zij krijgt nr. 48 (31016). Mevrouw Voortman (GroenLinks): Voorzitter. Ik dien een motie in over de medisch specialistische verpleging. Motie De Kamer gehoord de beraadslaging overwegende dat mensen met medisch specialistische verpleging thuis (MSVT) voorheen deze zorg vaak zelf op een passende manier hebben ingericht middels een persoonsgebonden budget in de AWBZ; overwegende dat deze zorg is overgeheveld naar de Zorgverzekeringswet dat daar onvoldoende mogelijkheden zijn voor eigen regie en dat ook artikel 13 Zvw en de restitutiepolis daarvoor niet voldoende mogelijkheden bieden; overwegende dat daardoor mensen op dit moment in de knel komen en de zorg niet op maat kunnen inrichten; verzoekt de regering samen met zorgverzekeraars naar een oplossing te zoeken en de Kamer daarover zo spoedig mogelijk te informeren en gaat over tot de orde van de dag. De voorzitter: Deze motie is voorgesteld door het lid Voortman. Naar mij blijkt wordt de indiening ervan voldoende ondersteund.Zij krijgt nr. 456 (29689). Mevrouw Voortman (GroenLinks): Ten aanzien van het Ruwaard van Putten Ziekenhuis hebben wij samen met de SP-fractie een motie ingediend over de positie van de mensen die daar nu werken. De minister vroeg mij wat het verschil is tussen een ziekenhuis en een gewoon bedrijf. Het verschil is dat het hier gaat om zorg. De minister draagt verantwoordelijkheid voor de toegankelijkheid en de kwaliteit van zorg. Daarvoor heb je goed personeel nodig. Daarin zit het verschil. Daarnaast dienen we samen met het CDA een motie in over de specifieke situatie van dit gebied om ervoor te zorgen dat de zorg gewaarborgd blijft en dat hier in het nieuwe rijtijdenmodel goed naar gekeken wordt. De heer Van der Staaij (SGP): Voorzitter. Ik dien twee moties in. De ene slaat nog terug op het debat dat we over de Zorgverzekeringswet hebben gevoerd. De andere sluit aan bij het debat van zojuist over het faillissement van het Ruwaard van Putten Ziekenhuis. Motie De Kamer gehoord de beraadslaging constaterende dat het de bedoeling is dat verzekerden binnenkort inzicht krijgen in de voor hen gedeclareerde zorgkosten om daarmee het kostenbewustzijn te vergroten en onjuiste declaraties bijvoorbeeld als gevolg van een complex declaratiesysteem eerder aan het licht te brengen; overwegende dat de ervaring leert dat mensen extra gestimuleerd zullen zijn om onjuiste declaraties te melden indien zij daar zelf een financieel belang bij hebben; verzoekt de regering het mogelijk te maken dat verzekerden beloond worden voor een terechte melding van onjuiste declaraties bij de verzekeraar bijvoorbeeld door het toekennen van een financiële tegemoetkoming of het (gedeeltelijk) kwijtschelden van het eigen risico en vervolgens in overleg te treden met verzekeraars om te bevorderen dat zij actief van deze mogelijkheid gebruik maken; verzoekt de regering voorts de Kamer hierover te informeren voor de behandeling van de begroting voor 2014 en gaat over tot de orde van de dag. De voorzitter: Deze motie is voorgesteld door het lid Van der Staaij. Naar mij blijkt wordt de indiening ervan voldoende ondersteund. Zij krijgt nr. 457 (29689). Motie De Kamergehoord de beraadslaging overwegende dat het faillissement van het Ruwaard van Putten Ziekenhuis veel onzekerheid geeft over de toekomst van de cruciale zorg waaronder de spoedeisende hulp en de acute verloskunde in het gebied dat nu door dit ziekenhuis wordt bediend; overwegende dat er gelet op de specifieke bereikbaarheidsproblematiek van het gebied zorg bestaat of de acute zorg in de toekomst door alle inwoners tijdig bereikt kan worden; verzoekt de regering erop toe te zien dat het definitieve plan met bijzondere aandacht aan de 45 minutennorm wordt getoetst op basis van een realistische berekening en de Kamer hierover te informeren en gaat over tot de orde van de dag. De voorzitter: Deze motie is voorgesteld door de leden Van der Staaij en Bruins Slot. Naar mij blijkt wordt de indiening ervan voldoende ondersteund. Zij krijgt nr. 49 (31016). Mevrouw Wolbert (PvdA): Voorzitter. Op de eerste plaats dank voor de antwoorden in derde termijn over het Ruwaard van Putten Ziekenhuis. Dank ook voor de toezegging die de minister deed om na te gaan of en hoe ze de afspraken uit het zorgakkoord voor het Ruwaard van Putten Ziekenhuis naar voren kan halen of al toegepast kan laten worden. Ik zou het accent willen leggen op de samenwerking tussen de verschillende kolommen. Dat is niet altijd gemakkelijk en vanzelfsprekend. Daarom dien ik de volgende motie in. Motie De Kamer gehoord de beraadslaging overwegende dat door de nabijheid van petrochemische industrie alsook de ontsluiting van het eiland Voorne-Putten via zeer drukke tunnels en bruggen extra eisen gesteld worden aan het garanderen van de veiligheid in de regio; overwegende dat de spoedeisende hulp in het Ruwaard van Putten Ziekenhuis mogelijk niet meer beschikbaar is in de avonden nacht en weekenden; verzoekt de regering in gesprek te gaan met de Veiligheidsregio over de spreiding van de spoedeisende hulp en acute verloskunde waarbij zowel tijdige zorg als de veiligheid in de regio optimaal geregeld zijn en gaat over tot de orde van de dag. De voorzitter: Deze motie is voorgesteld door het lid Wolbert. Naar mij blijkt wordt de indiening ervan voldoende ondersteund.Zij krijgt nr. 50 (31016). De voorzitter: Een heel korte vraag van mevrouw Leijten en een heel kort antwoord. Mevrouw Leijten (SP): Wij hebben in eerste termijn gedebatteerd over het faillissement van het Ruwaard van Putten Ziekenhuis. Toen heb ik aan de Partij van de Arbeid gevraagd of zij vond dat er gewoon een spoedeisende hulp moet blijven. Nu wordt in deze motie gesproken over spoedeisende hulp die alleen overdag beschikbaar is. Heeft de Partij van de Arbeid zich erbij neergelegd dat de spoedeisende hulp en klinische verloskunde niet meer 24 uur per dag 7 dagen per week in het Ruwaard van Putten Ziekenhuis beschikbaar zijn? Mevrouw Wolbert (PvdA): Daar heeft de Partij van de Arbeid zich niet bij neergelegd. Als mevrouw Leijten goed had geluisterd naar de motie had zij gehoord dat ik zei dat de spoedeisende hulp mógelijk verdwijnt na 21.00 uur. Wij hebben in het debat met de minister uitgebreid hierover gesproken. We hebben de minister expliciet horen zeggen dat het een plan in wording is en dat wij slechts met een voornemen te maken hebben. Meer kan ik er niet over zeggen omdat ik eerst wil zien wat de uitwerking is. Ik denk dat de mensen goed hebben meegekeken en het debat goed hebben gevolgd. Iedereen weet heel goed waar onze zorg ligt. Mevrouw Bruins Slot (CDA): Voorzitter. Ik heb twee moties over het Ruwaard van Putten Ziekenhuis en één vraag die nog is blijven liggen. Motie De Kamer gehoord de beraadslaging constaterende dat het referentiekader spreiding en beschikbaarheid en het daarbij behorende rijtijdenmodel van het RIVM voor acute zorg op landelijke gemiddelden en regiokenmerken is gebaseerd; constaterende dat de geografische ligging en de inrichting van het eiland Voorne-Putten sterk afwijkt van de rest van Nederland; van mening dat dit noodzaakt om het RIVM een berekening te laten maken op basis van de eilandspecifieke situatie; roept de regering op het RIVM te verzoeken om de bereikbaarheidsnormen te berekenen op basis van de concrete situatie op Voorne-Putten en inzicht te geven in de witte vlekken en de Kamer daarover te informeren en gaat over tot de orde van de dag.De voorzitter: Deze motie is voorgesteld door de leden Bruins Slot Voortman en Van der Staaij. Naar mij blijkt wordt de indiening ervan voldoende ondersteund. Zij krijgt nr. 51 (31016). Mevrouw Bruins Slot (CDA): Wij hebben zorgen over de borging van de acute zorg. Daarom dien ik de volgende motie in. Motie De Kamer gehoord de beraadslaging constaterende dat er door het faillissement van het Ruwaard van Putten Ziekenhuis een andere situatie is ontstaan voor de inwoners van Voorne-Putten; van mening dat er voor inwoners van het eiland VoornePutten goede en bereikbare acute zorg moet blijven bestaan; verzoekt de regering om de IGZ over een halfjaar een onderzoek te laten doen naar de gehaalde aanrijtijden en beschikbaarheid en bereikbaarheid van de acute zorg op Voorne-Putten en de Kamer hierover te informeren en gaat over tot de orde van de dag. De voorzitter: Deze motie is voorgesteld door het lid Bruins Slot. Naar mij blijkt wordt de indiening ervan voldoende ondersteund. Zij krijgt nr. 52 (31016). Mevrouw Bruins Slot (CDA): Er is een vraag blijven liggen uit de derde termijn van het algemeen overleg. Ik stelde een vraag over het feit dat we natuurlijk net verscherpt toezicht bij het Ruwaard van Putten Ziekenhuis hebben gehad. De commissie-Danner doet daar belangrijk onderzoek naar. Nu blijkt dat de financiering van deze commissie onder druk staat. Mijn vraag is wat de minister hierin kan betekenen. Het lijkt mij namelijk dat dit proces wel voortgang verdient. De heer Anne Mulder (VVD): Voorzitter. We hebben het bij het algemeen overleg van een paar weken geleden onder andere gehad over onverzekerde vreemdelingen. Ziekenhuizen moeten voor hen kosten maken. Ze zijn gedwongen om zorg te verlenen maar zijn niet altijd in staat deze kosten op die vreemdelingen te verhalen. Daarom dien ik de volgende motie in. Motie De Kamer gehoord de beraadslagingconstaterende dat ziekenhuizen gedwongen zijn om zorg te verlenen aan onverzekerde buitenlandse patiënten van binnen en buiten de Europese Unie en hiervoor de kosten dragen; constaterende dat gebruik van Nederlandse ziekenhuiszorg door onverzekerde buitenlandse patiënten leidt tot kosten voor de Nederlandse zorgpremiebetaler en een ongelijk speelveld tussen de ziekenhuizen; van mening dat ziekenhuizen in staat moeten worden gesteld deze kosten zo veel mogelijk te beperken door kosten te verhalen op deze patiënten of medisch niet noodzakelijk gebruik van de Nederlandse zorg te voorkomen; verzoekt de regering in overleg te treden met de ziekenhuizen en de NZa om te komen tot een effectief instrumentarium voor ziekenhuizen en gaat over tot de orde van de dag. De voorzitter: Deze motie is voorgesteld door het lid Anne Mulder. Naar mij blijkt wordt de indiening ervan voldoende ondersteund. Zij krijgt nr. 53 (31016). De minister ontvangt nu de moties. Ik zou het waarderen als ze deze meteen kan becommentariëren. Ik constateer dat dit helaas niet het geval is. De vergadering wordt enkele ogenblikken geschorst. De voorzitter: Het woord is aan de minister. Ik sta alleen interrupties toe van de eerste indieners van de moties. De interrupties mogen alleen zeer kort zijn want wij lopen al achter op het schema. Minister Schippers: Voorzitter. Een faillissement is altijd zeer treurig. Aan een faillissement in de zorg zit een extra dimensie want daar zijn extra verantwoordelijkheden aan verbonden. In het Ruwaard van Putten Ziekenhuis waren er problemen met de kwaliteit van de zorg en de financiën. Het is treurig om te zien dat die nu zijn samengekomen in een faillissement. De Nederlandse overheid is verantwoordelijk voor goede kwaliteit goede bereikbaarheid — ik wijs in dit verband op de 45 minutennorm — en betaalbaarheid. Daarover hebben wij vele afspraken gemaakt ook in wet- en regelgeving. De verantwoordelijkheden zijn vastgelegd in verschillende wetten. Een van die wetten die heel belangrijk is ook gezien de moties die zijn ingediend is de Tijdelijke wet ambulancezorg. Ik houd mij aan de afspraken die wij in deze Kamer maken over de wijze waarop wij in deze situaties omgaan met de nieuwe ontwikkelingen die een dergelijk faillissement meebrengt. In de motie van mevrouw Leijten (31016 nr. 45) wordt de regering verzocht op het eiland Voorne-Putten een volwaardig ziekenhuis in stand te houden. Wij hebben in deze Kamer uitgebreid besproken waar de verantwoordelijkheid van de overheid ligt. Daarbij hebben wij vastgesteld dat deverantwoordelijkheid van de overheid de continuïteit van cruciale zorg is. Wij zijn verantwoordelijk voor de continuïteit van de cruciale zorg niet voor de continuïteit van instellingen. Derhalve ontraad ik de door mevrouw Leijten ingediende motie. In de tweede motie van mevrouw Leijten (31016 nr. 46) wordt de regering verzocht om samen met de zorgverzekeraars en de overnamekandidaten een sociaal plan op te stellen voor het personeel en de medisch specialisten. Ik heb daarover gesproken in het algemeen overleg. De van toepassing zijnde wet- en regelgeving regelt dat ik daar niet over ga. Ik ga daar niet over in de zorg en ook niet in andere delen van de economie. Derhalve ontraad ik de motie. De voorzitter: Een korte vraag van mevrouw Leijten. Mevrouw Leijten (SP): Nee voorzitter meer een vaststelling. De minister van Volksgezondheid kijkt weg bij het verdwijnen van cruciale zorg op een eiland en wil het personeel dat part noch deel heeft aan de gang van zaken niet eens een hart onder de riem steken door met de overnamepartijen en de zorgverzekeraars die geld zat hebben voor een sociaal plan te spreken. Dit is een minister onwaardig. Minister Schippers: Dit is een typische samenvatting die ik niet geheel objectief vind. Ik ben verantwoordelijk voor de kwaliteit van zorg. Daarom heb ik een inspectie en een toezichthouder die uitermate betrokken zijn bij dit ziekenhuis niet alleen op dit moment maar ook toen de kwaliteit van het ziekenhuis niet in orde en onder de maat bleek. Er is verscherpt toezicht ingesteld. Het Ruwaard van Putten Ziekenhuis is het eerste ziekenhuis geweest waar wij een speciale inspecteur hebben neergezet een bijzondere inspecteur die heeft bekeken hoe het proces van het weer op kwaliteit brengen van de zorg verliep. Dat de mensen wegblijven uit het ziekenhuis en dat dit financiële consequenties heeft is een resultante van hetgeen daar gebeurd is en de beslissingen die daar zijn genomen. Ik ben verantwoordelijk voor de kwaliteit van de zorg. Als die in het geding is zit de inspectie er bovenop. Ik ben verantwoordelijk voor de cruciale zorg en voor de continuïteit daarvan. Als die in het geding zijn zitten wij daar bovenop. Over het personeel merk ik het volgende op. Ik heb zojuist al toegezegd dat wij in het zorgakkoord hebben afgesproken dat er sectorfondsen komen om mensen van werk naar werk te helpen. In de zorg is veel werk. Als mensen hun werk verliezen moeten wij proberen die mensen zo snel mogelijk weer naar nieuw werk te helpen. Daar zijn gelden voor vrijgemaakt. De minister van Sociale Zaken is daar druk mee bezig. Ik heb de Kamer toegezegd om er druk achter te zetten om hier snel helderheid over te krijgen. In de door mevrouw Dijkstra ingediende motie (29689 nr. 455) wordt vooruitgelopen op een wetsbehandeling. Gisteren heb ik de antwoorden op de nota naar aanleiding van het verslag naar de Kamer gestuurd. Ik ontraad de motie omdat die contrair is aan het regeerakkoord. Ik stel voor dat mevrouw Dijkstra de motie aanhoudt tot het debat over het bedoelde wetsvoorstel. Zij kan dan bezien hoe wij indat debat gezamenlijk varen. Op dit moment kan ik het oordeel over de motie echt niet aan de Kamer laten. Mevrouw Pia Dijkstra (D66): Ik heb alleen maar een opmerking. Ik houd mijn motie aan. De voorzitter: Op verzoek van mevrouw Pia Dijkstra stel ik voor haar motie (29689 nr. 455) aan te houden. Daartoe wordt besloten. Minister Schippers: Mevrouw Dijkstra vroeg mij welke acties van de zorgverzekeraar voor de zorgplicht in gang zijn gezet. Die zijn in volle gang. Kijk naar het proces en hoe dit is gegaan. Men bekijkt wat men op de locatie van het Ruwaard van Putten Ziekenhuis in de nieuwe constellatie overeind kan houden en hoe de zorgplicht in het overleg met de regionale acute zorg daadwerkelijk gegarandeerd kan blijven. Die rol speelt de verzekeraar nu. Mevrouw Dijkstra heeft ook nog een motie ingediend over de no-show (31016 nr. 47). Hierin verzoekt zij mij een actieplan no-show op te stellen en de Kamer daarover voor de begrotingsbehandeling te informeren. In het algemeen overleg heb ik de vorige keer al aangegeven dat ik terug zal komen op de no-show voor de begrotingsbehandeling. Op basis van de bevindingen die ik dan op dit terrein heb zal ik met nadere maatregelen komen. Ik vind namelijk wel dat we iedere keer maar heel kort een periode laten aan de ziekenhuizen om hier daadwerkelijk iets aan te doen. Ik laat de motie ter overweging aan de Kamer. De voorzitter: Oordeel Kamer. Minister Schippers: In de motie op stuk nr. 48 (31016) van mevrouw Klever wordt de regering verzocht garant te staan voor behoud van de spoedeisende hulp en acute verloskunde in het Ruwaard van Putten Ziekenhuis. De regering staat garant voor de continuïteit van cruciale zorg los van de vraag wie die cruciale zorg levert. We hebben met elkaar afgesproken dat we geen instellingen overeind houden maar cruciale zorg. Ik moet deze motie dus echt ontraden. De motie van mevrouw Voortman (29689 nr. 456) gaat over de medisch-specialistische verpleging. In deze motie wordt de regering verzocht samen met zorgverzekeraars naar een oplossing te zoeken en de Kamer daarover spoedig te informeren. Het is ons voornemen om de Kamer dit najaar hierover nader te informeren. Ik laat het oordeel dus over aan de Kamer. In de motie van de heer Van der Staaij (29689 nr. 457) wordt de regering verzocht ervoor te zorgen dat verzekerden beloond worden voor een terechte melding en de Kamer daarover te informeren voor de behandeling van de begroting van 2014. Verzekeraars kunnen al het een en ander doen met het eigen risico. Zij kunnen dus al zeggendat mensen die iets aanmelden minder eigen risico hoeven te betalen. Er is al ruimte voor verzekeraars om dit te doen. Ik wil wel toezeggen dat ik in overleg zal gaan over de vraag of verzekeraars hier ook daadwerkelijk actie op willen ondernemen. Je kunt de ruimte hebben maar dat wil niet zeggen dat deze altijd wordt ingevuld. Ik laat het oordeel over deze motie dus aan de Kamer. De heer Van der Staaij (SGP): Heel kort en ter toelichting. De minister zei in het debat ook dat het al kan. We hoorden daarna echter dat de formulering van artikel 21 van de Zorgverzekeringswet de vraag oproept in hoeverre het precies kan. In het overleg kan de vraag of er toch nog ergens wettelijke leeuwen en beren zijn dan verder aan de orde komen. Minister Schippers: Uiteraard. In de motie van de heer Van der Staaij en mevrouw Bruins Slot (31016 nr. 49) wordt de regering verzocht erop toe te zien dat het definitieve plan met bijzondere aandacht aan de 45 minutennorm wordt getoetst op basis van een realistische berekening en de Kamer hierover te informeren. Ik weet niet precies wat deze motie van mij vraagt. Vraagt die een nieuwe berekening? Dat wordt eigenlijk ook gevraagd in een andere motie van mevrouw Bruins Slot. De bijzondere aandacht voor de 45 minutennorm zit erin. Dat heb ik toegezegd. Dat is ook staand beleid. De inspectie zal daar gezien de specifieke situatie van het gebied ook aandacht aan besteden. We gaan er geen nieuwe berekeningen onder leggen. Dat vind ik het lastige aan de motie. Ik weet niet precies wat ermee wordt bedoeld. De realistische berekening is gewoon een berekening van het RIVM. Op basis hiervan wordt een en ander bekeken maar het moet wel lokaal worden ingevuld. Ik vind het heel belangrijk om te weten wat ermee wordt bedoeld voordat ik een oordeel over de motie uitspreek. De heer Van der Staaij (SGP): Het gaat mij erom dat die toetsing aan die 45 minutennorm niet alleen plaatsvindt op basis van een model waarbij men zegt: we hebben even naar het model gekeken en alles is dik in orde. Er zijn veel zorgen geuit. Er leven veel zorgen. Het gaat mij er dus om dat er met extra aandacht naar wordt gekeken. Is het realistisch? Klopt het model ook met de werkelijkheid? Deze motie gaat niet over de vraag hoe hier precies invulling aan wordt gegeven. In een andere motie van mevrouw Bruins Slot staat een specifieke invulling hiervoor. Minister Schippers: Dan zie ik de motie als ondersteuning van beleid. Ik kom op de motie-Wolbert op stuk nr. 50. Daarin wordt de regering verzocht in gesprek te gaan met de veiligheidsregio over de spreiding van de spoedeisende hulp en de acute verloskunde waarbij zowel tijdige zorg als de veiligheid in de regio optimaal geregeld zijn. Mijn ministerie is met deze regio al vaker in gesprek geweest. Niet zo lang geleden hebben wij gesproken over een extra ambulanceop de Tweede Maasvlakte omdat dit gebied specifieke kernmerken heeft. Ik ben zeker bereid om met de veiligheidsregio in gesprek te gaan maar ik geef uitdrukkelijk aan dat dit moet gebeuren met behoud van eigen verantwoordelijkheden. Als ik de motie zo mag lezen laat ik het oordeel hierover aan de Kamer. In haar motie op stuk nr. 51 roept mevrouw Bruins Slot de regering op om het RIVM te verzoeken de bereikbaarheidsnormen te laten berekenen op basis van de concrete situatie op Voorne-Putten en inzicht te geven in de witte vlekken en de Kamer daarover te informeren. De modellen van het RIVM geven inzicht in de witte vlekken. Mevrouw Bruins Slot sprak daarover. Die witte vlekken kunnen overigens van alles betekenen. De conclusie "deugt niet" is te kort door de bocht. Je kunt er namelijk ook langer over doen om iemand te stabiliseren om iemand al hulp te geven. Dan doe je er langer over maar je kunt beter het belang van de patiënt dan het belang van de tijd voor laten gaan. Daar zitten dus nuanceringen in. Ik ben echter niet van plan om het RIVM op iedere lokale situatie aparte berekeningen te laten maken. Ik ontraad deze motie echt. Als wij dit gaan doen voorspel ik dat wij dit jaar nog meerdere gelijkluidende moties zullen krijgen. Ik ontraad deze motie dus echt. In haar motie op stuk nr. 52 verzoekt mevrouw Bruins Slot de regering om de IGZ over een halfjaar een onderzoek te laten doen naar de gehaalde aanrijdtijden de beschikbaarheid en de bereikbaarheid van de acute zorg op VoornePutten en de Kamer hierover te informeren. Ik vind dat wij ons nu moeten concentreren op een goed plan waar de inspectie een oordeel over heeft. Als dat plan is uitgevoerd vind ik het een redelijk verzoek om de inspectie na een jaar te vragen of zij wil nagaan hoe het in deze bijzondere situatie is uitgepakt. Zij kan daar ook kennis bij betrekken. Dat zou ik een redelijk verzoek vinden maar het in de motie voorgestelde halfjaar vind ik echt veel te snel. Ik vind het ook niet heel veelzeggend als wij dit zouden doen. Zoals de motie nu is opgeschreven ontraad ik haar. Mevrouw Bruins Slot (CDA): Ik merk dat het bezwaar van de minister niet is gelegen in de opdracht van de motie maar in de termijn van een halfjaar. Klopt dat? Minister Schippers: De inspectie gaat over de vraag of de acute zorg van voldoende kwaliteit is en goed geregeld is. Dat moet de inspectie beoordelen. Ik vind het een redelijk verzoek als wij zeggen: wij hebben hier een bijzondere situatie; zou de inspectie de acute zorg in de hele regio eens goed kunnen bekijken na een jaar? Dat vind ik redelijk. De motie van mevrouw Bruins Slot gaat echter verder. Daarin wordt eigenlijk gevraagd of de inspectie allerlei andere dingen kan die niet bij het RIVM liggen. Dat deel van de motie zou ik onredelijk vinden. Dat de inspectie na een jaar gaat kijken vind ik redelijk. Als mevrouw Bruins Slot de motie zo aanpast dat de inspectie na een jaar gaat kijken naar de kwaliteit van de zorg en specifiek de wijze waarop de acute zorg is geregeld in deze regio — daar gaat zij over — dan zou ik de motie aan het oordeel van de Kamer laten.Mevrouw Bruins Slot (CDA): Ik zal nadenken over het verzoek van de minister om mijn motie te wijzigen. De voorzitter: Wij horen van u. Minister Schippers: De laatste motie is die op stuk nr. 53 van de heer Mulder. In die motie wordt de regering verzocht in overleg te treden met de ziekenhuizen en de NZa om te komen tot een effectief instrumentarium voor ziekenhuizen. Het gaat daarbij om onverzekerde buitenlandse patiënten die kosten maken en deze niet betalen. Ik wil verduidelijken dat de betaling van zorgkosten voor medisch noodzakelijke zorg aan illegalen en bepaalde groepen onverzekerbare vreemdelingen met een beperkte verblijfstatus in de Zorgverzekeringswet al goed is geregeld. Met die regeling is ongeveer 24 miljoen per jaar gemoeid. De vreemdelingen die verplicht zijn zich te verzekeren omdat zij hier wonen worden opgespoord en zo nodig bij een zorgverzekeraar ondergebracht. Als ik de motie goed begrijp ziet zij vooral op de kosten van de zorg die ziekenhuizen verlenen aan vreemdelingen die hier gewoon rechtmatig zijn zoals inwoners van de Europese Unie of mensen van buiten de EU die hier op vakantie zijn zorg nodig hebben en dan onverzekerd blijken te zijn. Het ligt voor de hand dat bepaalde ziekenhuizen in de Randstad en in grensstreken meer met deze problematiek te maken hebben dan andere regio's. Ik wil wel opmerken dat als deze motie bedoeld is om een soort vergoedingsregel of potje voor deze zorg te maken ik haar zal moeten ontraden. We hebben dat namelijk net afgeschaft. Maar als deze motie mij oproept om gewoon praktisch te kijken hoe we met de ziekenhuizen een oplossing kunnen vinden voor de problemen met betrekking tot die dubieuze directeuren pardon debiteuren dan laat ik het oordeel over aan de Kamer. De beraadslaging wordt gesloten. De voorzitter: Dat was een slip of the tongue. We zullen erop letten dat het goed in het verslag terechtkomt. Wij danken de minister voor haar reactie op de gemaakte opmerkingen en de gestelde vragen. We gaan meteen door met het volgende debat.