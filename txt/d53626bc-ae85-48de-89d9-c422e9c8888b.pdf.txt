17 Regeling van werkzaamheden De voorzitter: Zojuist is in uw e-mailbox de gevraagde reactie van het kabinet binnengekomen. Ik heb daar heel even op gewacht. Een aantal leden verzoekt nu om een kans om de e-mail te lezen. De vergadering wordt enkele ogenblikken geschorst. De heer Roemer (SP): Voorzitter. In tegenstelling tot wat RTL in het nieuws heeft gebracht is er volgens de brief niets te melden. Er is geen nieuws. Er is daarmee wel iets te melden namelijk dat de chaos doorgaat. De onzekerheid gaat door. Er is meer reden dan ooit om de minister-president vanavond naar de Kamer te roepen om te vragen naar de puinzooi die het kabinet aan het maken is. Wij willen Nederland niet zo achterlaten en het reces ingaan. Ik handhaaf mijn verzoek om een debat met de minister-president vanavond over de chaos die is gecreëerd. De heer Wilders (PVV): Ik steun dit verzoek van harte natuurlijk. We kregen voor de tweede keer vandaag een briefje met twee regels waarin inderdaad zoals de heer Roemer zegt alleen maar staat dat er geen nieuws zou zijn. Er is echter behoorlijk wat nieuws. Er is niet alleen een wetsvoorstel over ongeveer 1 miljard verworpen door de Eerste Kamer maar ook zijn de heer Pechtold en zijn vriendjes al in het Torentje geweest waar wij niets over mogen weten. Er is reden genoeg om de minister-president te bevragen over de politieke situatie en hem vandaag vanavond nog naar de Kamer te halen. Als dit niet zou lukken is hij dan morgen beschikbaar? De heer Van Haersma Buma (CDA): Een criterium voor het houden van een debat is niet alleen of er nieuws is maar ook of er zaken aan de orde zijn die wij hier moeten bespreken. Dat laatste is wel degelijk het geval. Ik steun daarom het verzoek van de heer Roemer. Mevrouw Thieme (PvdD): Het is niet meer dan logisch dat nu ook de Kamer aan zet is en dat wij hier in de Kamer gaan spreken over de ontstane situatie. Het lijkt mij belangrijk dat wij er vanavond nog over debatteren. Mevrouw Van Tongeren (GroenLinks): GroenLinks is verbaasd dat er geen antwoord is gekomen op de vraag naar de beschikbaarheid van de minister-president voor een debat vanavond of morgen. Ik vind het teleurstellend dat wij geen antwoord krijgen als er zoiets belangrijks aan de orde is. GroenLinks steunt zoals al eerder vandaag dit verzoek om een debat want er zijn belangrijke zaken aan de orde. GroenLinks wil dit het liefst vanavond maar als dit niet lukt zijn wij bereid morgenochtend mor-genmiddag of morgennacht dit debat te voeren. Het moet voor het reces gebeuren. Mevrouw Van Ark (VVD): We hebben de brief gelezen. Er staat expliciet in deze brief dat als er iets te melden is de Kamer geïnformeerd zal worden. Wij hebben geen behoefte aan een debat geen behoefte aan een brief en ook geen behoefte aan verdere regelingen van werkzaamheden over dit punt. De heer Van Dam (PvdA): Ik sluit mij daar graag bij aan. De voorzitter: Mijnheer Roemer voordat ik u het woord geef er stond inderdaad iets niet in de brief want u had aan mij gevraagd of ik wilde nagaan bij de premier of hij beschikbaar is. Dat heb ik gedaan. Als er aanleiding toe is is hij morgenochtend beschikbaar voor een debat. De heer Roemer (SP): Voorzitter plan het maar in. De heer Pechtold (D66): Dat is voor mijn fractie belangrijke informatie want ik heb aangegeven dat mijn fractie het belangrijk vindt dat op het moment dat er helderheid is de minister-president hiernaartoe komt. Als hij bereid is morgen sowieso hiernaartoe te komen of er nu helderheid is of niet is dat voor mijn fractie akkoord. Wij kunnen er dan ook inhoudelijk over praten. Natuurlijk mag de SP zich druk maken — de SP doet dit al de hele dag — over de zekerheden van het persoonlijk gebonden budget de verankering waar de SP zelf tegen heeft gestemd en dat in deze wet is geregeld. Natuurlijk mogen de collega's Wilders en Buma aandringen op snelle informatie maar ik kan mij nog herinneren dat wij een keer zeven weken hebben zitten wachten en niets gehoord hebben. Daar kan wat mij betreft één nacht bij. De voorzitter: Mijnheer Pechtold heb ik u zojuist steun horen uitspreken voor het aangepaste verzoek van de heer Roemer om morgenochtend sowieso een debat in te plannen? De heer Pechtold (D66): Nee ik heb gezegd: op het moment dat duidelijk is dat het kabinet met iets komt. Ik begrijp dat er druk achter zit dus ik verwacht dat dat morgen is. Het feit dat de minister-president aangeeft daarvoor later of niet naar Brussel af te reizen geeft mij de verzekering dat het kabinet het serieus neemt en hierover inhoudelijk met ons wil praten op het hoogste niveau op het moment dat erover vált te praten. De heer Slob (ChristenUnie): Mijn fractie wil graag debatteren als er echt informatie van de kant van het kabinet is. Mogelijk is dat morgen zo dus misschien kunt u met potlood iets in de agenda zetten. Dan zien we morgen wel of het daadwerkelijk nodig is.De heer Van der Staaij (SGP): Volgens mij is het de Kamer breed te doen om een debat dat verheldering kan bieden. Als er nog nagedacht wordt over de oplossing en er dus geen resultaat is kan die helderheid ook met een debat niet worden geboden. Dan krijgen we immers dezelfde zinnen mondeling die we nu in een briefje terugvinden. Daar schieten we niets mee op dus kunnen we beter wachten tot er meer duidelijkheid is en op dat moment een debat voeren. De voorzitter: Mijnheer Roemer misschien is het handig om even in herinnering te roepen dat bij de regeling van werkzaamheden van vanmiddag een grote meerderheid van de Kamer verzocht heeft om een verduidelijkende brief van het kabinet te ontvangen morgen voor 10.00 uur. De heer Roemer (SP): Ik kan ook tellen. Het is jammer dat de twee partijen die medeverantwoordelijk zijn voor de chaos hierover vandaag niet willen debatteren. Ik doe u het verzoek om morgenvroeg om 10.15 uur te beginnen met een regeling. Dan zal ik hier weer staan om direct een debat te starten met de minister-president over de puinzooi. De voorzitter: Dat lijkt mij een verzoek dat ik kan honoreren. Dan beginnen wij morgen om 10.15 uur voordat we beginnen aan de VAO's met een regeling van werkzaamheden. De vergadering wordt van 18.14 uur tot 19.00 uur geschorst. Voorzitter: Van Raak