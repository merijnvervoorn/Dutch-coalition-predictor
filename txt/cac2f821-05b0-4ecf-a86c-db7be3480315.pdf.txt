13 Uitvoering motie-Ellian over "trouw aan de publieke taak’" toevoegen aan de eed of belofte die ambtenaren afleggen Uitvoering motie-Ellian over "trouw aan de publieke taak’" toevoegen aan de eed of belofte die ambtenaren afleggen Aan de orde is het tweeminutendebat Uitvoering motie Ellian over "trouw aan de publieke taak" toevoegen aan de eed of belofte die ambtenaren afleggen (29362 nr. 331). De voorzitter: We zijn toegekomen aan het tweeminutendebat Uitvoering motie-Ellian over "trouw aan de publieke taak" toevoegen aan de eed of belofte die ambtenaren afleggen. Ik heet de staatssecretaris van Binnenlandse Zaken en Koninkrijksrelaties welkom. Allereerst geef ik het woord aan de heer Sneller van D66. De heer Sneller (D66): Dank u wel voorzitter. Misschien mag ik beginnen met complimenten voor de formulering van de nieuwe ambtseed voor rijksambtenaren. Ik denk dat die een grote verbetering is zowel in taalgebruik als in strekking. "Ik werk in het algemeen belang voor onze samenleving" en "ik draag bij aan een open overheid" zijn eigentijdser. Het is een mooie tekst geworden. Er is alleen één punt waarvan ik denk dat dit overbodig is en waarvan ik graag zou willen dat dit niet nodig is. Dat is ook het punt waarvan blijkt uit de onderzoeken die het kabinet zelf heeft gehouden onder zowel ambtenaren als burgers dat dit mensen het meest tegen de borst stuit. Dat is het trouw zweren aan de Koning. Daarover heb ik een motie voorzitter. Motie De Kamer gehoord de beraadslaging overwegende dat de voorgenomen wijziging van de ambtseed voor rijksambtenaren tot doel heeft om deze inclusiever en moderner te maken zodat deze beter wordt doorleefd; overwegende dat uit de door de regering gehouden peiling blijkt dat "trouw zweren of beloven aan de Koning" zowel bij bevraagde ambtenaren als burgers de meeste weerstand oproept; overwegende dat in de voorgestelde ambtseed tevens is opgenomen dat ambtenaren trouw zweren of beloven aan de Grondwet en dat trouw aan het grondwettelijke ambt en de constitutionele positie van de Koning daarmee voldoende is geborgd;verzoekt de regering om de voorgestelde ambtseed aan te passen zodat ambtenaren niet langer verplicht worden om trouw te zweren of te beloven aan de Koning en gaat over tot de orde van de dag. De voorzitter: Deze motie is voorgesteld door het lid Sneller. Zij krijgt nr. 337 (29362). Dank u wel. Er zijn verder geen andere sprekers die het woord willen. Ik kijk even naar de staatssecretaris. Zij heeft twee minuten nodig. Ik schors even kort en dan komen we zo bij u terug. De vergadering wordt enkele ogenblikken geschorst. De voorzitter: Nou dat waren een korte twee minuten. We zijn weer u terug. Ik geef het woord aan de staatssecretaris. Staatssecretaris Van Huffelen: Misschien mag het spreekgestoelte nog een beetje omhoog? Zó klein ben ik ook weer niet! Dank je wel. Voorzitter. Dank aan de Kamer voor de motie op stuk nr. 337 die ik helaas moet ontraden. De motie verzoekt de regering om de tekst "trouw aan de Koning" te schrappen uit de ambtseed maar de ministerraad heeft net ingestemd met de nieuwe tekst. Met dank voor de complimenten die vooral gericht moeten zijn aan mijn voorganger. Ik vind het juist belangrijk dat dit element wel in de tekst blijft. Dat is in de eerste plaats zo omdat het schrappen van de Koning uit de ambtseed zou raken aan onze constitutionele positie de constitutionele positie van de Koning. Wij zijn een constitutionele monarchie. De Koning is ons staatshoofd en maakt dus onderdeel van de regering uit. In de tweede plaats is het ook van belang dat de ambtseed van rijksambtenaren aansluit bij die van bewindspersonen onder wier ministeriële verantwoordelijkheid zij werken. Ook ministers zweren of beloven trouw aan de Koning. Dat is ook expliciet bepaald in het Statuut voor het Koninkrijk. Dus wij moeten deze motie ontraden. De voorzitter: Oké dat is helder. Dan dank ik de staatssecretaris en de Kamerleden. De beraadslaging wordt gesloten. De voorzitter: We gaan aankomende dinsdag over deze motie stemmen. Ik schors de vergadering voor enkele momenten om te kijken of iedereen in huis is om het volgende debat aan te vangen. De vergadering wordt enkele ogenblikken geschorst.