5 Regeling van werkzaamheden De voorzitter: Aan de orde is een extra regeling van werkzaamheden. Daarin geef ik als eerste en als enige het woord aan mevrouw Helder van de PVV. Mevrouw Helder (PVV): Voorzitter. Zojuist heeft de staatssecretaris tijdens het algemeen overleg Gevangeniswezen gezegd dat het wettelijk mogelijk is om de aangehouden motie die de PVV heeft ingediend bij het debat over Volkert van der Graaf nog effect te laten hebben indien zij wordt aangenomen. Daartoe moet zij wel vandaag nog in stemming worden gebracht. Aangezien de regeling van werkzaamheden afgelopen was voordat het algemeen overleg afgelopen was rest mij niets anders dan te verzoeken om een extra regeling. Tijdens die regeling zal ik vervolgens verzoeken om de aangehouden motie in stemming te brengen en om daarover vandaag nog te stemmen. De voorzitter: De extra regeling is al gelukt want die is gaande. Ik stel voor dat we om 14.00 uur stemmen over deze motie. Eerst is er een VSO. Wij wachten nog even op de bewindspersoon. Daartoe wordt besloten. De vergadering wordt enkele ogenblikken geschorst.