24 Stemming motie Begroting Sociale Zaken en Werkgelegenheid 2020 Aan de orde is de stemming over een aangehouden motie ingediend bij de behandeling van het wetsvoorstel Vaststelling van de begrotingsstaten van het Ministerie van Sociale Zaken en Werkgelegenheid (XV) voor het jaar 2020 te weten: - de motie-Stoffer/Von Martels over aanpassing van de Europese certificatieregels (35300-XV nr. 74). (Zie vergadering van 28 november 2019.) De voorzitter: De motie-Stoffer/Von Martels (35300-XV nr. 74) is in die zin gewijzigd en nader gewijzigd dat zij thans luidt: Motie De Kamer gehoord de beraadslaging constaterende dat aantoonbaar veilige innovatieve methoden voor sanering van asbest ondanks aangenomen moties nog steeds niet zijn toegelaten; constaterende dat steeds opnieuw onderzoek gevraagd wordt terwijl onderzoek van het onafhankelijke TNO op basis van meetgegevens de veiligheid van sommige methoden al heeft bevestigd; overwegende dat volgens de Europese regels de certificerende instellingen geaccrediteerd moeten worden door de Raad voor Accreditatie en zij vervolgens — na aanwijzing door de staatssecretaris — verantwoordelijk zijn voor het certificeren van bedrijven en personen dat de certificerende instellingen gezamenlijk verantwoordelijk zijn voor het schemabeheer waarvoor zij een schemabeheerder aan stellen en dat de Raad voor Accreditatie verantwoordelijk is voor toetsing van de certificatieschema's en de staatsecretaris vervolgens beoordeelt of deze certificatieschema's wettelijk opgelegd kunnen worden; constaterende dat in het huidige stelsel SZW met Ascert een convenant heeft voor het schemabeheer door Ascert en dat dit niet meer voor de hand ligt in het nieuwe systeem omdat de certificerende instellingen daarin zelf besluiten welke organisatie zij voor het gezamenlijke schemabeheer willen gebruiken; overwegende dat het risicoclassificatiesysteem SMA-rt een belangrijke rol speelt voor de op de werkvloer te hanteren voorschriften terwijl de juridische positie onduidelijk is; verzoekt de regering het convenant dat met Ascert in 2012 is afgesloten te ontbinden en de Arbeidsomstandighedenregeling inclusief artikel 4.27 zospoedig mogelijk zo aan te passen dat voor het toezicht relevante normen integraal opgenomen worden in de Arbeidsomstandighedenregeling en dat de gezamenlijke certificerende instellingen en hun schemabeheerder verantwoordelijk worden voor het vaststellen van de certificatieschema's en de onderliggende protocollen mits deze getoetst zijn door de Raad voor Accreditatie en vervolgens door de staatssecretaris geschikt worden bevonden als wettelijk verbindende eisen; verzoekt de regering tevens ten aanzien van het beheer van risicoclassificatiesysteem SMA-rt bij het afsluiten van een convenant met Ascert ervoor te zorgen dat deze alleen de taak krijgt om in opdracht van de overheid het SMA-rtsysteem te beheren en zij dus geen enkele inhoudelijke invloed hebben of innovatieve werkwijzen wel of niet doorgevoerd kunnen worden en eveneens een convenant te sluiten met TNO over inhoudelijke advisering voor invulling van SMA-rt en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 84 was nr. 74 (35300-XV). Ik stel vast dat wij hier nu over kunnen stemmen. In stemming komt de nader gewijzigde motie-Stoffer/Von Martels (35300-XV nr. 84 was nr. 74). De voorzitter: Ik constateer dat de leden van de fracties van de SP de PvdA GroenLinks de PvdD DENK Van Kooten-Arissen 50PLUS D66 de VVD de SGP het CDA de ChristenUnie FvD en Van Haga voor deze nader gewijzigde motie hebben gestemd en de leden van de fractie van de PVV ertegen zodat zij is aangenomen. Mevrouw Van Kooten-Arissen. Mevrouw Van Kooten-Arissen (vKA): Voorzitter excuus. Ik zou graag geacht worden voor de motie op stuk nr. 10 (35350) te hebben gestemd. De voorzitter: Dan zal deze opmerking in de Handelingen worden opgenomen.