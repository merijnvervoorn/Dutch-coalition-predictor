7 Regeling van werkzaamheden (stemmingen) De voorzitter: We beginnen met een korte regeling van werkzaamheden. Ik stel voor zo dadelijk ook te stemmen over: - de aangehouden moties-Maatoug (31066 nr. 1083 en 29544 nr. 1127); - de aangehouden motie-Grinwis/Van Weyenberg (32545 nr. 177); - de aangehouden motie-Klaver c.s. (36250 nr. 10); - de aangehouden motie-Ceder c.s. (36200-V nr. 43); - de aangehouden motie-Kwint/Van Nispen (36200-VII nr. 136). Daartoe wordt besloten. De voorzitter: Maar voordat we gaan stemmen geef ik eerst even het woord aan mevrouw Kröger en dan aan de heer Eerdmans. Mevrouw Kröger (GroenLinks): Voorzitter ik wil graag mijn motie 29023 nr. 378 aanhouden. De voorzitter: Onder punt 11 de moties ingediend bij het tweeminutendebat Elektriciteitsnet energie-infrastructuur en RES? Mevrouw Kröger (GroenLinks): Ja. De voorzitter: Dan gaan we dat doen. Op verzoek van mevrouw Kröger stel ik voor haar motie (29023 nr. 378) aan te houden. Daartoe wordt besloten. De voorzitter: Meneer Omtzigt. De heer Omtzigt (Lid Omtzigt): Voorzitter ik doe een vooraankondiging. Misschien ga ik straks op drie of vier stemmingen vragen mijn stemgedrag te veranderen. Dan zult u zeggen: wat doet ie nou? Ik kan het niet bijhouden. Er zijn nu twaalf pagina's voor vanmiddag en we hebben straks nog tien pagina's. Ik doen m'n best maar om te zeggen dat ik alle onderwerpen helemaal snap in m'n eentje ... Niet helemaal.De voorzitter: Dank voor deze vooraankondiging. Dan geef ik het woord aan de heer Eerdmans. Nee niet daar. Dat kunt u bij de interruptiemicrofoon doen. Ja echt. En het moet heel kort. Sorry. De heer Eerdmans (JA21): Voorzitter ik wilde me tot de collega's richten maar dan gaat dat met de rug naar mijn collega's toe. Als eerste: DJ Jopie zal vanavond niet op veler verzoek optreden in Nieuwspoort. Dat komt de volgende keer weer. Daar werd net naar gevraagd. Maar ik heb een serieuze noot voorzitter die ik even wilde delen met de collega's als persoonlijk punt van orde. Mensen wensen ons sterkte met de stemmarathon van vandaag. Wij dienen vandaag honderden moties in en in het totaal dienen wij dit jaar 5.000 moties in. Dat is een record. Dat stond vandaag ook op nos.nl. Ondanks alle goede intenties van onszelf beheersen wij ons dus niet en lukt het ons dus niet om minder moties in te dienen. Daar kunnen wij ons denk ik voor schamen. Wij vragen het hele land dagelijks om zich te matigen in allerlei opzichten maar we doen dat zelf niet. Vroeger was een aangenomen motie een overwinning vandaag doet een journalist z'n ogen er niet meer voor open. Ik wou zeggen: wij moeten ons matigen. Dat is mijn pleidooi aan mijn collega's en vooral aan die fracties die kampioen motie-indienen zijn. Kijk onder de kerstboom eens goed in de spiegel en laten we onszelf matigen. Voor de rest laat ik het ook over aan de commissie voor de Werkwijze. Voorzitter. Voor nu heel veel plezier met het stemmen en voor straks een fijne kerst. Dank u wel. De voorzitter: Dank. We kunnen dit punt waarvan akte trouwens inderdaad bespreken in de commissie voor de Werkwijze. Dan zie ik ook graag de voorstellen tegemoet. Dan gaan we nu inderdaad stemmen over moties.