13 Stemming motie Fiscale arbitrage Aan de orde is de stemming over een motie ingediend bij de behandeling van het wetsvoorstel Invoering van een wettelijk mechanisme ten behoeve van de beslechting van belastinggeschillen tussen lidstaten van de Europese Unie (Wet fiscale arbitrage) te weten: - de motie-Omtzigt c.s. over een commissie die adviseert over maatregelen om de belastingheffing over winsten van multinationals eerlijker te maken (35110 nr. 11). (Zie vergadering van 5 juni 2019.) In stemming komt de motie-Omtzigt c.s. (35110 nr. 11). De voorzitter: Ik constateer dat deze motie met algemene stemmen is aangenomen. De heer Omtzigt. De heer Omtzigt (CDA): Voorzitter. Ik kom zo nog een keer maar nu deze motie is aangenomen zou ik graag van de regering binnen een paar dagen een brief ontvangen met een voorstel tot personele invulling van deze commissie en met de opdrachtverlening. Ik zou daar graag over willen spreken voordat die twee zaken definitief zijn. De voorzitter: U doelt op de uitvoering van de motie. De heer Omtzigt (CDA): Inderdaad voorzitter over de winstbelasting van multinationals. De voorzitter: Ik stel voor het stenogram van dit deel van de vergadering door te geleiden naar het kabinet.