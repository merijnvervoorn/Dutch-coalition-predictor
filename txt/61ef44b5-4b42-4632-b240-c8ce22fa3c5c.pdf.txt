22 Stemming motie Najaarsnota 2022 Aan de orde is de stemming over een aangehouden motie ingediend bij het debat over de Najaarsnota 2022 te weten: - de motie-Van Weyenberg/Sahla over het beperken van het gat tussen de maximumuurprijs en de gemiddelde daadwerkelijke prijs van kinderopvang (36250 nr. 6). (Zie vergadering van 14 december 2022.) De voorzitter: De motie-Van Weyenberg/Sahla (36250 nr. 6) is in die zin gewijzigd dat zij thans luidt: Motie De Kamer gehoord de beraadslaging constaterende dat in het coalitieakkoord is afgesproken kinderopvang vanaf 2025 bijna gratis te maken voor alle werkende ouders; constaterende dat sommige kinderopvangorganisaties de tarieven voor 2023 onder het maximumuurtarief hebben gehouden terwijl andere organisaties de tarieven fors hebben verhoogd; constaterende dat het kabinet heeft aangekondigd de kinderopvangtoeslag structureel extra te verhogen met 57 miljoen euro maar er ook dan nog een gat overblijft tussen de maximumuurprijs en de gemiddelde prijs van kinderopvang; overwegende dat de minister van SZW in het voorjaar van 2023 een onderzoek publiceert naar de financieringsvormen in de kinderopvang; verzoekt de regering hierbij verschillende instrumenten te onderzoeken om het gat tussen de maximumuurprijs en de gemiddelde daadwerkelijke prijs te beperken en daarbij zowel naar fiscale instrumenten als naar nadere marktregulering te kijken; verzoekt de regering de kabinetsreactie op dit onderzoek uiterlijk bij de Voorjaarsnota met de Kamer te delen en gaat over tot de orde van de dag. Zij krijgt nr. 22 was nr. 6 (36250). Ik stel vast dat wij hier nu over kunnen stemmen. In stemming komt de gewijzigde motie-Van Weyenberg/Sahla (36250 nr. 22 was nr. 6).De voorzitter: Ik constateer dat de leden van de fracties van de SP GroenLinks BIJ1 Volt DENK Fractie Den Haan de PvdA de PvdD Lid Gündoğan D66 Lid Omtzigt de ChristenUnie de VVD het CDA BBB de PVV en FVD voor deze gewijzigde motie hebben gestemd en de leden van de overige fracties ertegen zodat zij is aangenomen. Hiermee zijn we aan het einde gekomen van de stemmingen. Ik dank de minister voor zijn aanwezigheid. De vergadering wordt enkele ogenblikken geschorst.