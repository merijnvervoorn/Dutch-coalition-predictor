27 Stemmingen moties Wet herwaardering strafbaarstelling actuele delictsvormen Aan de orde zijn de stemmingen over moties ingediend bij de behandeling van het wetsvoorstel Wijziging van onder meer het Wetboek van Strafrecht in verband met de herwaardering van de strafbaarstelling van enkele actuele delictsvormen (herwaardering strafbaarstelling actuele delictsvormen) te weten: - de motie-Van Nispen/Jasper van Dijk over de term "seksuele gerichtheid" (35080 nr. 16); - de motie-Van Wijngaarden/Groothuizen over erkenning voor mensen die hulpverleners helpen (35080 nr. 17); - de motie-Van Wijngaarden/Van Toorenburg over in kaart brengen van de aanpak van dierenextremisme (35080 nr. 18); - de motie-Van Wijngaarden/Groothuizen over opvragen van de verklaring omtrent het gedrag (35080 nr. 19). (Zie vergadering van 16 mei 2019.) De voorzitter: Aangezien de motie-Van Wijngaarden/Groothuizen (35080 nr. 19) is ingetrokken maakt zij geen onderwerp van behandeling meer uit. Ik geef gelegenheid tot het afleggen van een stemverklaring vooraf. Mevrouw Ouwehand (PvdD): Voorzitter dank u wel. De Partij voor de Dieren wijst alle geweld af tegen mensen en tegen dieren. Tegen beide moet worden opgetreden. De motie van VVD en CDA over de actie in Boxtel op stuk nr. 18 neemt echter een voorschot op de rechtsgang. De motie gaat uit van een veroordeling. Dat is in onze rechtsstaat niet aan de politiek maar aan de rechter. Daarbij heeft de minister van Justitie de Kamer gisteren al een aanvullende aanpak gestuurd waardoor deze motie ook nog eens overbodig is. Wij stemmen dus tegen deze motie maar kijken uit naar een soortgelijke aanpak van wetsovertredingen in de veehouderij. Dank u wel. In stemming komt de motie-Van Nispen/Jasper van Dijk (35080 nr. 16). De voorzitter: Ik constateer dat de leden van de fracties van de SP de PvdA GroenLinks de PvdD DENK 50PLUS de PVV en FvD voor deze motie hebben gestemd en de leden van de overige fracties ertegen zodat zij is verworpen. In stemming komt de motie-Van Wijngaarden/Groothuizen (35080 nr. 17).De voorzitter: Ik constateer dat deze motie met algemene stemmen is aangenomen. In stemming komt de motie-Van Wijngaarden/Van Toorenburg (35080 nr. 18). De voorzitter: Ik constateer dat de leden van de fracties van de SP de PvdA GroenLinks DENK 50PLUS D66 de VVD de SGP het CDA de ChristenUnie de PVV en FvD voor deze motie hebben gestemd en de leden van de fractie van de PvdD ertegen zodat zij is aangenomen.