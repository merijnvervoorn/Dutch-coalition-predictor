5 Regeling van werkzaamheden De voorzitter: Ik stel voor hedenavond ook te stemmen over de aangehouden motie-Voordewind (27925 nr. 503). Voorts stel ik voor dinsdag aanstaande te stemmen over de aangehouden moties-Van Gerven (29383 nr. 220 en 221 en 32563 nr. 47). Op verzoek van het lid Van Gerven stel ik voor zijn moties op stuk 29383 nr. 222 en 32563 nr. 46 opnieuw aan te houden. Dit betekent dat de in artikel 69 tweede lid van het Reglement van Orde genoemde termijn van twee maanden voor deze moties opnieuw gaat lopen. Overeenkomstig de voorstellen van de voorzitter wordt besloten. De voorzitter: Ik deel mee dat ingevolge artikel 69 tweede lid van het Reglement van Orde de volgende aangehouden moties zijn vervallen: 29398-396; 29398-397; 31839-367; 33495-51; 33841-132; 33841-137; 33612-32; 28286-674; 28286-675; 28286-676; 28286-677; 30196-237; 30079-46; 33625-64; 3282457; 31016-69; 33077-12; 29689-513; 33750-XVI-40; 23235115; 17050-471. Ik stel voor aan de agenda toe te voegen het VSO Besluit genetisch gemodificeerde organismen milieubeheer 2013 (27428 nr. 288) met als eerste spreker mevrouw Ouwehand van de Partij voor de Dieren. Daartoe wordt besloten. De voorzitter: Ik geef het woord aan mevrouw Agema. Mevrouw Agema (PVV): Voorzitter. Mantelzorgers vormen een belangrijke steunpilaar van het kabinet bij de hervormingen — of beter gezegd: de ontmantelingen — in de zorg. Ten tijde van het bespreken van de Wlz en de Wmo was eigenlijk niet goed bekend hoe het met de belasting van de mantelzorgers zat. Gisteren is een rapport van het Sociaal en Cultureel Planbureau uitgekomen waarin staat dat ze er eigenlijk niets bij kunnen doen. Daarnaast kwamen gisteren cijfers van het Nibud beschikbaar die lieten zien dat er inkomensachteruitgang kan zijn tot ruim €1.100. Ook was in een PGGM-rapport van gisteren te lezen dat de belasting op mantelzorgers flink is toegenomen. Dat zijn drie rapporten die we niet hadden tijdens de wetsbehandeling maar die wel zeer belangwekkend zijn. Daarom kunnen we het debat over mantelzorgers nu eindelijk wel voeren. Ik denk dus dat het goed is om een afzonderlijk plenair debat over de positie van de mantelzorger te voeren in dit huis.De voorzitter: Mevrouw Agema doet een verzoek voor steun tot het houden van een plenair debat over de positie van mantelzorgers. Mevrouw Keijzer (CDA): Vanochtend was de stelling van het programma Stand.nl op Radio 1 dat het kabinet te veel druk op mantelzorgers legt. 92% van de mensen was het daarmee eens. Alleen al daarom steun ik dit verzoek. Mevrouw Dik-Faber (ChristenUnie): Mantelzorgers zijn van onschatbare waarde. Ik heb het rapport waar mevrouw Agema op doelt gezien en wil er ook graag een debat over voeren. Vannacht heb ik echter via een mailprocedure gevraagd of de staatssecretaris hierop een schriftelijke reactie wil geven. Het lijkt me goed om die reactie af te wachten en te betrekken bij het AO op 8 oktober. De ChristenUnie wil over dit onderwerp ook snel een debat voeren maar ik denk dat we nog erg lang moeten wachten als we dat plenair doen misschien wel tot volgend jaar. Laten we het dus betrekken bij het AO op 8 oktober. Mevrouw Agema (PVV): Bij een meerderheid voor een debat zijn we zo aan de beurt heb ik geleerd. De voorzitter: Mevrouw Agema het woord is nu aan de andere Kamerleden. Straks kom ik weer bij u terug. Mevrouw Dik-Faber steunt een plenair debat dus niet; zij wil het snel bij een AO betrekken. Mevrouw Bergkamp (D66): Voor D66 is het ook een heel belangrijk onderwerp. Mevrouw Dik-Faber heeft vannacht nog om een algemeen overleg hierover gevraagd dat al op 8 oktober plaatsvindt. Het lijkt me heel goed om snel over dit onderwerp te praten en een schriftelijke reactie te ontvangen maar we steunen het verzoek om een debat niet. Mijn fractie behandelt het liever in het AO op 8 oktober. Mevrouw Siderius (SP): Met alle bezuinigingen in de zorg moeten de mantelzorgers straks eigenlijk de succesfactor zijn. Uit al die rapporten blijkt echter dat ze zwaar overbelast zijn. Dat wordt een probleem dus daar moeten we op korte termijn over praten. Ik doe dat het liefst op zo kort mogelijke termijn. Ik denk daarom aan een AO maar doe het liever niet bij het AO over de Wmo want dan raakt het ondergesneeuwd. Ik wil dus een afzonderlijk AO over dit onderwerp. Het verzoek om een plenair debat steun ik niet. De heer Krol (50PLUS/Baay-Timmerman): Steun voor het verzoek.De heer Van der Staaij (SGP): Ik steun het verzoek om er snel een debat over te voeren. Ik denk dat het in een commissievergadering het snelst het best en het meest uitgebreid kan. Ik ontvang ook graag een reactie van het kabinet met daarbij een voortgangsbericht dat laat zien hoe het staat met de beschikbaar gestelde gelden om de gemeenten bij de mantelzorg te ondersteunen. De heer Klaver (GroenLinks): Het lijkt me goed om er snel over te spreken en het te betrekken bij het reeds geplande AO. Mevrouw Tanamal (PvdA): Wij vinden mantelzorgers ook heel erg belangrijk. Wij vinden dat er zo snel mogelijk over gesproken moet worden. Wij doen dat graag op 8 oktober. Wij willen evenwel eerst een brief ontvangen en verzoeken het kabinet om daarin de integrale visie op mantelzorg mee te nemen waar wij een aantal weken geleden al om gevraagd hebben. De voorzitter: Die komt dus al. Mevrouw Van Ark (VVD): Mijn fractie steunt niet het verzoek om een debat in de plenaire zaal maar wel het verzoek om een brief. Ik deel niet alle overwegingen van de mensen die aan de microfoon hebben gestaan maar ik steun wel het verzoek om dat zo snel mogelijk te behandelen in het AO. De voorzitter: Mevrouw Agema u hebt niet de steun van de meerderheid voor het houden van een plenair debat maar wel de steun van de meerderheid voor het houden van een snel debat. Bovendien is er steun voor het vragen van een inhoudelijke reactie van het kabinet op de diverse rapporten die u hebt genoemd. Mevrouw Agema (PVV): Dank u voorzitter. Op 8 oktober is geen debat over mantelzorg gepland. Dat wordt er nu van gemaakt maar dat is een ander debat. Het is prima. Ik was overigens ook een halfuur eerder met mijn verzoek dan mevrouw Dik-Faber. Dat wordt nu ook even op een andere manier naar voren gebracht. Ik vind het enorm jammer dat we niet een meerderheidsdebat kunnen plannen want ik weet dat u daarvoor ook snel ruimte kunt maken op de agenda. Ik kan echter niet anders dan mij hierbij neerleggen. De voorzitter: Ik zal het stenogram van dit gedeelte van de vergadering doorgeleiden naar het kabinet zodat er snel beschikt kan worden over een reactie van het kabinet. Hiermee is er een einde gekomen aan de regeling van werkzaamheden.