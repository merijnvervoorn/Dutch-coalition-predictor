7 Beëdiging van de heer Fritsma (PVV) Aan de orde is de beëdiging van de heer S.R. Fritsma (PVV). De voorzitter: Dan gaan we nu over tot de beëdiging van een nieuwe collega die jullie allemaal kennen. Ik geef eerst het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Mevrouw Leijten voorzitter der commissie: Voorzitter. Het is toch altijd weer een spannend moment de eerste parlementaire dag. De voorzitter: Zo is het. Mevrouw Leijten voorzitter der commissie: We hebben weer publiek. En zou het gelukt zijn? Ik zal de heer Sietse Fritsma niet in spanning laten. Het is gelukt. Daarom lees ik de formaliteiten nog even voor voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de heer S.R. Fritsma te 's-Gravenhage. De commissie is tot de conclusie gekomen dat de heer S.R. Fritsma te Den Haag terecht benoemd is verklaard tot lid van de Tweede Kamer der Staten-Generaal. De commissie stelt u daarom voor hem toe te laten als lid van de Kamer. Daartoe dient hij wel eerst de eden zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot de Kamer voor te stellen het volledige rapport in de Handelingen op te nemen. Ik denk dat ik het bijna uit mijn hoofd kan voorzitter. De voorzitter: Ik ook. Dank u wel. Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal en op de publieke tribune om indien dat mogelijk is te gaan staan. De heer Fritsma is in het gebouw der Kamer aanwezig om de voorgeschreven eden af te leggen. Ik verzoek de Griffier hem binnen te leiden. Nadat de heer Fritsma door de Griffier is binnengeleid legt hij in handen van de Voorzitter de bij de wet voorgeschreven eden af.De voorzitter: Ik wens u van harte geluk met het lidmaatschap van onze Kamer. U bent weer van harte welkom. Fijn om u weer te zien. De vergadering wordt enkele ogenblikken geschorst.