11 Extra regeling van werkzaamheden De voorzitter: Aan de orde is een extra regeling van werkzaamheden. Het woord is aan de heer Klaver voor zijn verzoek. De heer Klaver (GroenLinks): Voorzitter. Allereerst dank aan de collega's voor hun instemming met deze extra regeling van werkzaamheden. Ik wil graag een extra stemming over de ingediende moties aanvragen aansluitend aan dit debat. De voorzitter: Ik kijk of daar een meerderheid voor is. Allereerst geef ik het woord aan de heer Van Wijngaarden VVD. De heer Van Wijngaarden (VVD): Alleen steun voor wat betreft moties die raken aan de vertrouwenskwestie. Daar is namelijk ook wat over genoemd. Ik zie de heer Klaver knikken. Over de overige moties kan dan gewoon aanstaande dinsdag gestemd worden. De voorzitter: Ik zie dat de heer Boulakjar zich daarbij aansluit. Mevrouw Beckerman (SP): Steun met voorkeur voor stemmen over alle moties. Maar als dit een meerderheid haalt ben ik ook akkoord. De heer Boulakjar (D66): Ik weet niet of ik vergat om toe te voegen dat ik voor fractiegewijs stemmen ben. Mevrouw Vedder (CDA): Hetzelfde. De heer Nijboer (PvdA): Steun voor het verzoek. De heer Omtzigt (Lid Omtzigt): Steun voor het verzoek ook als het de second best optie wordt om alleen te stemmen over de moties van wantrouwen en afkeuring en over de rest volgende week. De heer Kops (PVV): Ook steun. De heer Stoffer (SGP): Steun voor die beperkte variant.Mevrouw Teunissen (PvdD): Steun. Mevrouw Van der Plas (BBB): Ja steun voor wat hier al besproken is ook namens JA21 en de heer Van Haga. Mevrouw Bikker (ChristenUnie): Idem. De heer Boutkan (Volt): Steun. De voorzitter: Ik ga even afconcluderen. Er is een meerderheid voor het verzoek om aansluitend te stemmen. Ik ga uit van fractiegewijs stemmen en dan dus niet over de inhoudelijke moties maar de moties die de vertrouwensvraag raken. Dat is mijn conclusie. De heer Klaver (GroenLinks): Voorzitter. Veel dank aan de collega's. Ik wilde zeggen dat ik inderdaad fractiegewijs stemmen aanvraag. Het is aan de leden wat ze daarmee doen maar dit was mijn aanvraag. De voorzitter: Ik zie geen leden meer opstaan dus ik ga ervan uit dat het fractiegewijs stemmen wordt waarvoor dank. Ik heb één huishoudelijke mededeling. De bussen vertrekken vandaag om 20.30 uur. Als u zich dus 20.30 uur onderaan de roltrap verzamelt dan moet het allemaal goed komen. In verband met een ingelast concert is het wat vroeger dan verwacht. Dank. Daarmee zijn we aan het einde gekomen van de huishoudelijke mededelingen. Ik schors de vergadering voor een enkel moment en daarna gaan we verder met het debat. De vergadering wordt enkele ogenblikken geschorst.