6 Beëdiging mevrouw H.M. Palland Aan de orde is de beëdiging van mevrouw H.M. Palland (CDA). De voorzitter: Ik geef graag het woord aan mevrouw Leijten tot het uitbrengen van verslag namens de commissie voor het onderzoek van de geloofsbrieven. Mevrouw Leijten voorzitter der commissie: Voorzitter. Samen met vier andere Kamerleden kijken we dan of de persoon inderdaad Nederlands is en of ze ook degene is die ze zegt die ze is. Dat is allemaal heel goed bevonden. Dat is natuurlijk altijd mooi. Daarom mag ik het officiële tekstje voorlezen. De commissie voor het onderzoek van de geloofsbrieven heeft de stukken onderzocht die betrekking hebben op mevrouw H.M. Palland te Kampen. De commissie is eenparig tot de conclusie gekomen dat mevrouw H.M. Palland te Kampen terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de eden af te leggen zoals die zijn voorgeschreven bij de Wet beëdiging ministers en leden StatenGeneraal van 27 februari 1992 Staatsblad nr. 120. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal en op de publieke tribune indien mogelijk te gaan staan. Mevrouw Palland is in het gebouw der Kamer aanwezig om de voorgeschreven eden af te leggen. Ik verzoek de Griffier haar binnen te leiden. Nadat mevrouw Palland door de Griffier is binnengeleid legt zij in handen van de voorzitter de bij de wet voorgeschreven eden af. De voorzitter: Dan wens ik u van harte geluk met het lidmaatschap van onze Kamer. Welkom. Ik schors de vergadering voor enkele ogenblikken voor de felicitaties. Ik zie dat de familie ook aanwezig is. U mag ook naar voren komen en uw kindje ook. De vergadering wordt enkele ogenblikken geschorst.