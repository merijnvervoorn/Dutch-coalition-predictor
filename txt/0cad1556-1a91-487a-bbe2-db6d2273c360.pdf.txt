8 Beëdiging van de heer H. Bontenbal Aan de orde is de beëdiging van de heer H. Bontenbal. De voorzitter: Ik geef het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Het woord is aan mevrouw Leijten. Mevrouw Leijten: Dag voorzitter. Wij mogen als commissie voor het onderzoek van de Geloofsbrieven kijken of Kamerleden toegelaten kunnen worden tot onze Kamer. Dat is een belangrijk werk. De laatste tijd komen we vaak bijeen om dat te bekijken. Het voorlezen van mijn tekst lijkt een formaliteit maar het is wel een bijzondere dag. Er is in ieder geval één Kamerlid dat vast Kamerlid wordt en niet langer een vervanger is en iemand anders — wie dat is zal ik zo meteen verklappen — wordt vervangend Kamerlid. Diegene mag u weer welkom heten in de zaal. Het lijkt dus een formaliteit maar het is wel bijzonder voor deze twee leden. Ik zal jullie niet langer in spanning houden. Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de benoeming van mevrouw J.A.M.J. van den Berg-Jansen te Utrecht in de vacature die is ontstaan door het ontslag van mevrouw M.C.G. Keijzer en de benoeming van de heer H. Bontenbal te Rotterdam voor de resterende periode van het tijdelijk ontslag van de heer H. van der Molen. De commissie is tot de conclusie gekomen dat de benoemde leden terecht benoemd zijn verklaard tot lid van de Tweede Kamer der Staten-Generaal. De commissie stelt u daarom voor om mevrouw J.A.M.J. van den Berg-Jansen en de heer H. Bontenbal toe te laten als lid van deze Kamer. De heer Bontenbal dient wel eerst de eden zoals die zijn voorgeschreven in de Wet beëdiging ministers en leden Staten-Generaal af te leggen. Mevrouw Van den Berg vervulde een tijdelijke vacature en is per heden vast Kamerlid. Zij hoeft daarom niet opnieuw beëdigd te worden. Tot slot verzoekt de commissie u om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune voor zover dat mogelijk is te gaanstaan. De heer Bontenbal is in het gebouw der Kamer aanwezig om de voorgeschreven eden af te leggen. Ik verzoek de Griffier hem binnen te geleiden. (De heer Bontenbal wordt binnengeleid door de Griffier.) De voorzitter: De door u af te leggen eden luiden als volgt: "Ik zweer dat ik om tot lid van de Staten-Generaal te worden benoemd rechtstreeks noch middellijk onder welke naam of welk voorwendsel ook enige gift of gunst heb gegeven of beloofd. Ik zweer dat ik om iets in dit ambt te doen of te laten rechtstreeks noch middellijk enig geschenk of enige belofte heb aangenomen of zal aannemen. Ik zweer trouw aan de Koning aan het Statuut voor het Koninkrijk en aan de Grondwet. Ik zweer dat ik de plichten die mijn ambt mij oplegt getrouw zal vervullen." De heer Bontenbal (CDA): Zo waarlijk helpe mij God almachtig. De voorzitter: Dank u wel. Dan feliciteer ik u met het lidmaatschap van de Tweede Kamer. Heel veel succes in deze Tweede Kamer. Ik stel voor dat we kort schorsen zodat uw collega's u kunnen feliciteren. De vergadering wordt enkele ogenblikken geschorst.