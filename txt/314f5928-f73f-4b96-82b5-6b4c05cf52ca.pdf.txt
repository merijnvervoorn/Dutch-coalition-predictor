14 Stemming motie Besluit vervolgingsmechanisme MH17 Aan de orde is de stemming over een motie ingediend bij het debat over het besluit vervolgingsmechanisme MH17 te weten: - de motie-De Roon over uitleveren van verdachten met de Oekraïense nationaliteit (33997 nr. 105). (Zie vergadering van 6 september 2017.) De voorzitter: De motie-De Roon (33997 nr. 105) is in die zin gewijzigd dat zij thans luidt: Motie De Kamer gehoord de beraadslaging constaterende dat de Oekraïense grondwet de uitlevering van Oekraïense verdachten van betrokkenheid bij het neerhalen van vlucht MH17 verhindert; overwegende dat Oekraïne als lid van het Joint Investigation Team MH17 alles in het werk zou moeten stellen om eventuele verdachten met de Oekraïense nationaliteit in persoon voor de Nederlandse rechter te brengen; verzoekt de regering een overeenkomst met Oekraïne na te streven waarin het wordt mogelijk gemaakt dat — zonder dat sprake zal zijn van uitlevering — in Oekraïne gedetineerde verdachten van betrokkenheid bij het neerhalen van vlucht MH17 die de Oekraïense nationaliteit bezitten naar Nederland kunnen worden overgebracht om zo nodig onder gezag van de Oekraïense autoriteiten en naar Oekraïens recht te verblijven in een cel die — zo nodig — tijdelijk als Oekraïens grondgebied wordt aangemerkt en op de dag(en) van hun berechting in Nederland daarbij aanwezig te zijn en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 107 was nr. 105 (33997). Op verzoek van de heer De Roon stel ik voor zijn gewijzigde motie (33997 nr. 107 was nr. 105) aan te houden. Daartoe wordt besloten.