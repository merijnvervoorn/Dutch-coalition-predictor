55 Bekostiging epilepsiecentra en longrevalidatie-instellingen Aan de orde is het debat naar aanleiding van een schriftelijk overleg over de voorhang nieuwe bekostiging epilepsiecentra en longrevalidatie-instellingen (29248 nr. 239). Mevrouw Leijten (SP): Voorzitter. Wij hebben een schriftelijk overleg gevoerd over de vraag of het wenselijk is dat epilepsiecentra en longrevalidatie-instellingen zich aansluiten op de dbc- en DOT-financiering. Daaruit is duidelijk naar voren gekomen wat de standpunten zijn. Daarom houd ik het bij het indienen van de volgende motie. Motie De Kamer gehoord de beraadslaging constaterende dat de bekostiging voor epilepsiecentra en longrevalidatie-instellingen per 2013 gaat verlopen via het verrichtingenstelsel dbc's/DOT's; overwegende dat het ongewenst is om specifieke zorg die verleend wordt door epilepsiecentra en longrevalidatie-instellingen vrij te geven aan marktwerking in de zorg; verzoekt de regering de huidige functionele bekostiging te behouden en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 247 (29248). Ik begrijp dat mevrouw Bouwmeester en mevrouw Bruins Slot geen gebruik van hun spreekrecht wensen te maken. Wij wachten heel even totdat de minister zich op haar reactie op de ingediende motie heeft kunnen beraden. Minister Schippers: Voorzitter. De indiening van de motie was te verwachten naar aanleiding van het vso. Ik ontraad de motie omdat de desbetreffende sectoren erin zijn geslaagd om transparante en herkenbare zorgproducten te ontwikkelen voor de overgang naar prestatiebekostiging. Beide sectoren staan volledig achter de overgang naar DOT- en prestatiebekostiging. Het handhaven van de budgetfinanciering is geen optie omdat dit voor alle partijen voor een onevenredig grote belasting van het stelsel zorgt en geen recht doet aan de bereikte resultaten. De beraadslaging wordt gesloten.