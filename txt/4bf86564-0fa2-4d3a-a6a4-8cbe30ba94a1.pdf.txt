6 Voortgangsrapportage experiment Regelluwe scholen p.o./vo Aan de orde is het VSO Voortgangsrapportage experiment Regelluwe scholen p.o./vo (29546 nr. 31). De voorzitter: Ik wil voorstellen om meteen door te gaan met het VSO Voortgangsrapportage experiment Regelluwe scholen met als eerste spreker de heer Van Meenen. Het gaat snel hè? De heer Van Meenen (D66): Dank u wel voorzitter. Ik dien de volgende motie in. Motie De Kamer gehoord de beraadslaging constaterende dat het experiment Regelluwe scholen wordt doorgezet tot 2022 met als doel om waar wenselijk ruimte te bieden in de Wet op het primair onderwijs en de Wet op het voortgezet onderwijs; constaterende dat op dit moment alleen scholen met de beoordeling "goed" of een predicaat "excellent" gebruik kunnen maken van ruimte in de regels; overwegende dat het in het belang van het experiment is om te weten wat het effect is van ruimte in de regels op verschillende type scholen; verzoekt de regering het experiment Regelluwe scholen ook toegankelijk te maken voor scholen met de beoordeling "voldoende" en gaat over tot de orde van de dag. De voorzitter: Deze motie is voorgesteld door de leden Van Meenen en Rog. Naar mij blijkt wordt de indiening ervan voldoende ondersteund. Zij krijgt nr. 32 (29546). Ik kijk naar de lege stoel van mevrouw Westerveld. Zij heeft ook geen spreektijd meer. Dan is de heer Kwint aan het woord. Ook niet? Tot slot de heer Rog. De heer Rog (CDA): Voorzitter dank u wel. We praten over een evaluatie van het experiment Regelluwe scholen. Zes jaar geleden heb ik vanaf dit katheder een pleidooi gehouden om meer ruimte te geven aan scholen. Dat is toen opgepakt door voormalig staatssecretaris Dekker en daar was ik ontzettend blij mee. De pilot is een succes maar één element stoorde mij altijd en kwam niet overeen met de wens die ik had. Mijn wenswas dat het experiment voor alle scholen toegankelijk zou zijn. Dat is precies de reden waarom de heer Van Meenen van D66 en ik deze motie hebben ingediend. Wij willen die ruimte nu eindelijk wel bieden aan andere scholen zodat we nog beter weten hoe we de regels in het onderwijs weg kunnen spelen. Vandaar mijn hartelijke ondersteuning voor deze motie. De voorzitter: Dank u wel. Het woord is aan de minister. Minister Slob: Voorzitter. Dit is inderdaad een discussie die hier in het verleden al eerder is gevoerd onder andere bij de start van het experiment. Toen is daar door middel van een AMvB een experimenteerbesluit aan vast gekoppeld. Er is destijds heel bewust gekozen om alleen scholen toe te laten met een aantoonbaar goede onderwijskwaliteit. De excellente scholen en de goede scholen kunnen dat actief op basis van een zelfevaluatie aantonen. Dat was een voorwaarde die destijds is opgenomen in het experimenteerbesluit. De discussie daarover kan altijd weer opnieuw gevoerd worden maar ik geef even aan wat de start geweest is van het experimenteerbesluit zoals dat nu via de AMvB die de Kamer is gepasseerd van kracht is. We zijn nu over de helft van die periode. De laatste fase is ingegaan. De toelating voor die laatste fase is inmiddels gesloten. Er zijn nieuwe scholen toegelaten. Daar zit achter dat op het moment dat je aan het experimenteren bent er voldoende tijd moet zijn om resultaten te kunnen boeken. Dat kan niet zomaar in een halfjaar of in een jaar. Daar heb je minimaal twee jaar voor nodig. Dat is de reden waarom de laatste scholen nog van start konden gaan. Over twee jaar komt er een einde aan de experimenteerperiode zoals die in de AMvB is geregeld. Op basis daarvan kan er weer bekeken worden hoe we verdergaan. Als we in deze laatste fase terwijl de laatste toelating al gesloten is toch ook weer anderen toe gaan laten dan komen we in de knel met de tijdsperiode. Ik zal dan ook een nieuwe AMvB moeten gaan maken. Daar ben ik minimaal een halfjaar mee bezig of zelfs meer denk ik. Dan zitten we alweer een stuk verder in de periode die nu aan de gang is. Dus gewoon ook even praktisch: los van de inhoudelijke discussie over de vraag of deze scholen moeten worden toegelaten is uw motie op dit moment gewoon niet mogelijk en moet ik haar ontraden. Maar nogmaals: nieuwe ronde nieuwe kansen. Als de experimenteerperiode is afgesloten dan zal de discussie ongetwijfeld weer plaatsvinden. Mocht u dan nog in de Kamer zijn dan kunt u het zelf doen en anders kunnen anderen het doen. Dan zal dit ongetwijfeld ook onderwerp van debat zijn. Maar op dit moment kan het gewoon niet even heel praktisch geredeneerd. Dus ik ontraad de motie mevrouw de voorzitter. De voorzitter: Dank u wel. De motie van de heren Van Meenen en Rog op stuk nr. 32 wordt ontraden. Daarmee zijn we aan het einde van dit VSO gekomen. De beraadslaging wordt gesloten.De voorzitter: Ook over deze motie wordt volgende week dinsdag gestemd. Ik schors tot 11.30 uur en dan gaan we door met de wijziging van onder andere de Wet op het primair onderwijs in verband met het afschaffen van de fusietoets in het funderend onderwijs. De vergadering wordt van 11.22 uur tot 11.33 uur geschorst.