19 Stemmingen aangehouden motie-Van Veldhoven Aan de orde is de stemming over een aangehouden gewijzigde motie ingediend bij het debat over het VSO Ontwerpbesluit tot wijziging van het Besluit uitvoering Crisis- en herstelwet (32127 nr. 147) te weten: - de gewijzigde motie-Van Veldhoven over onderzoek naar duurzaam stortbeheer (32127 nr. 153). (Zie vergadering van 31 januari 2012.) De voorzitter: De gewijzigde motie-Van Veldhoven (32127 nr. 153) is in die zin nader gewijzigd dat zij thans luidt: Motie De Kamer gehoord de beraadslaging constaterende dat de regering een experiment duurzaam stortbeheer wil uitvoeren op 4 plaatsen maar potentieel ziet voor uitbreiding naar 19 stortplaatsen; constaterende dat binnen deze groep van 19 stortplaatsen zich stortplaatsen bevinden waarbij in het bestemmingsplan al meer dan 10 jaar uitgegaan wordt van afdichting zoals bijvoorbeeld voor de stortplaats Nauerna in de gemeente Zaanstad; verzoekt de regering in gesprekken met het bevoegd gezag en de exploitant erop aan te dringen dat zij onderzoeken met welke maatregelen zoals bijvoorbeeld het aanbrengen van een oxidatielaag extra methaanuitstoot kosteneffectief kan worden teruggebracht en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 154 (32127). Ik stel vast dat wij hier nu over kunnen stemmen. In stemming komt de nader gewijzigde motie-Van Veldhoven (32127 nr. 154). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de ChristenUnie en het CDA voor deze nader gewijzigde motie hebben gestemd en de aanwezige leden van de overige fracties ertegen zodat zij is aangenomen.