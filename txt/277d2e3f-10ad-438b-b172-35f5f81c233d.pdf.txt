10 Stemming motie Jaarverslag 2016 van het ministerie van Binnenlandse Zaken Aan de orde is de stemming over een aangehouden motie ingediend bij het debat over het jaarverslag 2016 van het ministerie van Binnenlandse Zaken te weten: - de motie-Van Engelshoven over bevorderen dat mensen met tweestapsidentificatie inloggen via DigiD (34725-VII nr. 8). (Zie wetgevingsoverleg van 21 juni 2017.) De voorzitter: De motie-Van Engelshoven (34725-VII nr. 8) is in die zin gewijzigd dat zij thans luidt: Motie De Kamer gehoord de beraadslaging constaterende dat in 90% van de gevallen op DigiD wordt ingelogd met enkel een wachtwoord; overwegende dat dit voor veel DigiD-toepassingen een onwenselijk laag betrouwbaarheidsniveau oplevert voor de gegevens waartoe toegang verkregen wordt; overwegende dat het aanbieden van alternatieve publieke en private elektronische identificatiemiddelen binnen het eID-stelsel met een hoger betrouwbaarheidsniveau niet automatisch leidt tot gebruik van die keuzemogelijkheden als de risico's die daarmee vermeden worden niet voor eenieder duidelijk zijn; verzoekt de regering actief te bevorderen dat mensen met tweestapsidentificatie inloggen binnen het eID-stelsel en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 9 was nr. 8 (34725-VII). Ik stel vast dat wij hier nu over kunnen stemmen. In stemming komt de gewijzigde motie-Van Engelshoven (34725-VII nr. 9 was nr. 8). De voorzitter: Ik constateer dat de leden van de fracties van de SP de PvdA GroenLinks de PvdD DENK 50PLUS D66 de VVD de SGP het CDA de ChristenUnie en FvD voor deze gewijzigde motie hebben gestemd en de leden van de fractie van de PVV ertegen zodat zij is aangenomen.