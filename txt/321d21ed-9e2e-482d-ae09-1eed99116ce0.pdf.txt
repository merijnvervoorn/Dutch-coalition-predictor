8 Regeling van werkzaamheden eerste deel De voorzitter: Ik stel voor hedenmiddag ook te stemmen over de aangehouden motie-Ulenbelt/Karabulut (30545 nr. 155) en de aangehouden motie-Jacobi/Aukje de Vries (33450 nr. 31). Ik geef het woord aan mevrouw Van Veldhoven van de fractie van D66 voor een opmerking over de stemmingslijst. Mevrouw Van Veldhoven (D66): Er ligt een voorstel voor tot aanpassing van het Reglement van Orde in verband met het mogelijk maken van een elektronische presentielijst. De voorzitter: Dat is punt 15 op de stemmingslijst. Mevrouw Van Veldhoven (D66): Dat is inderdaad punt 15 op de stemmingslijst. Mijn fractie wil graag een inhoudelijk openbaar debat voeren over dit voorstel. Daarom vragen wij om uitstel van de stemmingen over dit punt. Graag zou ik met de collega's naar een zo snel mogelijk moment zoeken om dat debat te kunnen voeren zodat wij daarna alsnog over de aanpassing van het Reglement van Orde kunnen stemmen. De voorzitter: Omdat dit al op de stemmingslijst staat hebt u voor dit verzoek de steun van de meerderheid van de Kamer nodig. Mevrouw Neppérus (VVD): De VVD is niet gelukkig met een mogelijk uitstel. Maar als het debat en de stemming kunnen plaatsvinden binnen enkele weken of als een nodig overleg over één of twee weken plaatsvindt gaan wij akkoord met het uitstel. Ik neem aan dat mevrouw Van Veldhoven wel binnen één of twee weken daartoe in staat is. De voorzitter: Wij gaan dat debat nu niet via de regeling van werkzaamheden voeren. De VVD-fractie steunt het voorstel. De heer Slob (ChristenUnie): Ook van onze kant steun voor het voorstel. De heer Van Raak (SP): Geen bezwaar. Mevrouw Arib (PvdA): Steun voor het verzoek.De voorzitter: Daarmee is er voldoende steun voor het verzoek. Ik haal dit punt van de stemmingslijst af en ik zal in overleg treden met de commissie voor de Werkwijze om te bezien hoe wij hiermee verder omgaan. Ik geef het woord aan de heer Van Gerven van de SP. De heer Van Gerven (SP): De SP-fractie wil graag uitstel van stemmingen onder punt 20 van de stemmingslijst. Die gaan over de Warenwet. Er zijn nog discussies over amendementen en wij hebben nog wat studiewerk te verrichten. Ik verzoek dus om uitstel tot volgende week. Mevrouw Bruins Slot (CDA): Dat geldt voor het CDA ook dus steun voor het verzoek om uitstel. Mevrouw Dikkers (PvdA): Wij hebben niet per se behoefte aan uitstel maar wij steunen het voorstel van de collega's. De heer De Lange (VVD): Steun voor het voorstel maar dan wel onder de nadrukkelijke conditie dat wij volgende week stemmen. De voorzitter: Waarvan akte. Het wetsvoorstel tot wijziging van de Warenwet nummer 20 van de stemmingslijst wordt dan niet vandaag in stemming gebracht maar op een nader te bepalen tijdstip uiterlijk volgende week. Er zijn geen nadere opmerkingen over de stemmingslijst. Het tweede deel van de regeling van werkzaamheden zullen wij na de stemmingen doen. Ik verzoek de leden om hun plaatsen in te nemen zodat wij kunnen gaan stemmen. De stemmingsbel is inmiddels gegaan.