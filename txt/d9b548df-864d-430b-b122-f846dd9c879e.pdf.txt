2 Toetreding meer instellingen tot de pilot voor flexstuderen Aan de orde is het VSO Toetreding meer instellingen tot de pilot voor flexstuderen (31288 nr. 827). De voorzitter: Aan de orde is het VSO Toetreding meer instellingen tot de pilot voor flexstuderen Kamerstuk 31288 nr. 827. Ik geef de heer Wiersma namens de VVD als eerste spreker het woord. De heer Wiersma (VVD): Voorzitter dank. Studeren is prachtig. Het wordt soms nog mooier als je er iets bij kan doen naast je studie wat je studie nog meer verrijkt zoals een bijbaan of bestuurswerk. In sommige gevallen moet je naast je studie ook dingen doen die misschien minder op je pad lagen maar die niet anders kunnen zoals mantelzorg; of in wat voor gevallen dan ook waarbij je zelf iets hebt waardoor je je studie moet combineren met iets vervelends. In al die gevallen is het fijn als dat goed kan. Daar hebben we een pilot voor gestart de pilot Flexstuderen om studenten de mogelijkheid te geven om per vak te betalen. Dat is een hele mooie pilot. Tussenevaluaties laten goede resultaten zien. Studenten hebben hierdoor de mogelijkheid om hun studie in te richten op een manier die bij hen past. In het verlengde daarvan heb ik een motie voorzitter. Motie De Kamer gehoord de beraadslaging overwegende dat de tussentijdse resultaten bij de pilot Flexstuderen waarbij collegegeld betaald wordt per studiepunt laat zien dat studenten naast het studeren makkelijker een onderneming kunnen starten mantelzorg kunnen verlenen of kunnen werken; constaterende dat de huidige pilot Flexstuderen loopt tot en met 2023 maar dat het belangrijk is om deze manier van studeren ook na 2023 te behouden; verzoekt de regering de pilot Flexstuderen zo snel als mogelijk wettelijk te verankeren zodat in ieder geval uiterlijk per 1 september 2023 het betalen per studiepunt structureel mogelijk wordt bij alle opleidingen en instellingen; verzoekt de regering tevens om op basis van de tussenevaluatie van de pilot Flexstuderen het wetsvoorstel voor het wettelijk verankeren van de pilot voor te bereiden en als nodig de eindevaluatie te vervroegen en gaat over tot de orde van de dag.De voorzitter: Deze motie is voorgesteld door de leden Wiersma en Van den Hul. Naar mij blijkt wordt de indiening ervan voldoende ondersteund. Zij krijgt nr. 841 (31288). De heer Wiersma (VVD): Dank. Dat was 'm voorzitter. De voorzitter: Dank u wel. Dan geef ik nu het woord aan mevrouw ... Nee? Volgens mij kan de minister dan zo reageren. Klopt dat? De motie wordt zo gekopieerd en rondgedeeld. Het woord is aan de minister. Minister Van Engelshoven: Voorzitter dank u wel. De heer Wiersma heeft natuurlijk helemaal gelijk als hij zegt dat flexstuderen studenten de mogelijkheid geeft om studeren te combineren met eventuele andere activiteiten of dat nou activiteiten zijn waar je bewust voor kiest of die om allerlei redenen op je pad komen. Er liep al een pilot. De Kamer heeft ook eerder aangedrongen op nieuwe instroom in die pilot. Daar wordt op dit moment heel hard aan gewerkt. Ik kan u ook melden dat de AMvB die die extra instroom mogelijk maakt zeer binnenkort aan uw Kamer zal worden voorgelegd zodat ook nieuwe instellingen daaraan kunnen deelnemen. De heer Wiersma zegt eigenlijk in zijn motie: kunnen we niet zo snel mogelijk zorgen dat de goede resultaten die we hebben bij de tussenevaluatie en de rest van de pilots die we gaan doen parallel gaan oplopen naar het maken van een wetsvoorstel zodat we in ieder geval zorgen dat dat er zo snel mogelijk ligt en studenten de zekerheid krijgen dat dat zo veel mogelijk kan in de toekomst? Dat lijkt mij een goed begaanbare weg want die maakt voor studenten iets mogelijk waar zij voor een deel op zitten te wachten dus die motie krijgt oordeel Kamer. De voorzitter: Ok√©. Dank u wel. De beraadslaging wordt gesloten. De voorzitter: Volgens mij hebben we met dezelfde woordvoerders te maken voor het volgende VAO.