57 Zwangerschap en geboorte Aan de orde is het debat naar aanleiding van een algemeen overleg op 13 december 2012 over zwangerschap en geboorte. Mevrouw Leijten (SP): Voorzitter. In regionale gebieden maar op dit moment ook in Meppel wordt de klinische verloskundeafdeling van het ziekenhuis gesloten. We hebben gehoord dat de verloskundigen het niet eens zijn met deze plannen. Ze zijn ook niet betrokken bij die plannen. Ze hebben wel een alternatief. Specialisten zijn te beroerd om goed samen te werken zo lijkt het met het ziekenhuis in Zwolle en samen te zorgen voor bereikbare klinische verloskunde in Meppel. De verloskundigen hadden een plan en wij vinden dat dat serieus genomen moet worden. Ik hecht eraan om hier te zeggen dat wat ik daarover in het AO heb gezegd ik mede namens mevrouw Voortman heb gezegd. Ik ben dat toen vergeten te melden. Motie De Kamer gehoord de beraadslaging constaterende dat de klinische verloskundeafdeling in Meppel per 1 januari 2013 gesloten wordt terwijl dat uit kwalitatief oogpunt niet noodzakelijk is; overwegende dat bij de besluitvorming over de sluiting van de klinische verloskundeafdeling onvoldoende is geluisterd naar alternatieven van bijvoorbeeld de betrokken verloskundigen; verzoekt de regering de sluiting van de klinische verloskunde afdeling in Meppel te voorkomen en gaat over tot de orde van de dag. De voorzitter: Deze motie is voorgesteld door de leden Leijten en Voortman. Naar mij blijkt wordt de indiening ervan voldoende ondersteund. Zij krijgt nr. 49 (32279). Mevrouw Leijten (SP): Juist de verloskundige kent de patiënt of de toekomstige moeder en weet wat de risico's zijn wanneer je in een noodsituatie niet snel genoeg op een klinische verloskundeafdeling kan zijn. Om die reden vinden wij dat verloskundigen zwaarwegende inspraak moeten hebben in de besluitvorming over het sluiten van klinische verloskundeafdelingen. Vandaar dat ik de volgende motie indien.Motie De Kamer gehoord de beraadslaging constaterende dat bij het sluiten van klinische verloskunde in een ziekenhuis verloskundigen niet of te weinig betrokken worden in de besluitvorming over sluiting; van mening dat de inbreng van verloskundigen niet gemist kan worden bij besluiten die de bereikbaarheid van klinische verloskunde wijzigt wat het geval is bij het sluiten van klinische verloskunde in een ziekenhuis; verzoekt de regering te waarborgen dat bij toekomstige besluitvorming over het sluiten van afdelingen klinische verloskunde de verloskundigen zwaarwegende inspraak hebben bij dit besluit en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 50 (32279). Er zijn twee woordvoerders die voor nul minuten hebben ingeschreven. Wij wachten even tot de minister de beschikking heeft over de twee moties zodat zij daarop kan reageren. Minister Schippers: Voorzitter. In de motie op stuk nr. 49 wordt de regering verzocht de sluiting van de klinische verloskundeafdeling in Meppel te voorkomen. Ik ontraad deze motie. In het algemeen overleg heb ik laten weten dat de besluitvorming rond de sluiting van de acute verloskunde in Meppel na een valse start inmiddels zorgvuldig is verlopen begeleid door het CPZ en de commissaris van de Koningin van de provincie Drenthe. Van alle betrokkenen hoor ik dat de sluiting verantwoord kan plaatsvinden. Wij hebben extern deskundige professor Blijham erbij betrokken die eerder dit jaar al concludeerde dat acute verloskunde niet meer haalbaar is in Meppel en dat sluiting verantwoord kan plaatsvinden. De bereikbaarheid na deze sluiting zal door de genomen maatregelen zelfs verbeteren. Ik heb deze week nog een gezamenlijke brief gehad van het regionaal overleg acute zorg van Zwolle en van Drenthe die hebben geconcludeerd dat de sluiting per 1 januari 2013 verantwoord kan plaatsvinden. Betrokkenen hebben mij laten weten dat per 1 januari 2013 aan de belangrijkste randvoorwaarden voor verantwoorde zorg is voldaan. Het gaat met name om het borgen van bereikbaarheid en het hebben van een functionerend verloskundig samenwerkingsverband. In de motie op stuk nr. 50 wordt de regering verzocht te waarborgen dat bij toekomstige besluitvorming over het sluiten van afdelingen klinische verloskunde de verloskundigen zwaarwegende inspraak hebben bij dit besluit. Ik vind het van groot belang dat alle partijen betrokken worden bij de besluitvorming over verloskunde in de regio. Ik ben om die reden blij dat partijen voortvarend aan de slag gaan met verloskundige samenwerkingsver-Schippers banden en regionale zorgstandaarden. In die gevallen waarin is gebleken dat verloskundigen onvoldoende betrokken zijn geweest heb ik de partijen hierop aangesproken. Dat zal ik blijven doen. Daarnaast heeft het CPZ aan alle ziekenhuisbesturen een brief gestuurd waarin ze hiervoor expliciet aandacht vraagt. Ik zie deze motie als ondersteuning van beleid. Mevrouw Leijten (SP): Hoe kan de minister dan toch verklaren dat verloskundigen in de regio boven Drachten en verloskundigen in de regio Meppel allemaal aan de bel trekken dat zij onvoldoende gehoord zijn? Als de minister echt gaat waarborgen dat zij zwaarwegend betrokken worden bij besluitvorming vind ik eigenlijk dat zij het CPZ niet moet vragen om een brief te sturen maar het zelf moet afkondigen. Ik vind dat als het nodig is zij zelfs met maatregelen moet komen om dit te borgen. Want de verloskundige is dat weten wij allemaal degene die de moeder ziet en die de risico's kent wanneer je niet op tijd in een ziekenhuis bent bij een bevalling. Minister Schippers: Dat doe ik niet persoonlijk. Wij hebben het College Perinatale Zorg niet voor niks vanuit het Rijk opgericht en gefinancierd. In dat college zijn alle betrokkenen vertegenwoordigd. Dat college wordt betrokken bij die zaken die in de regio niet zo goed lopen. Ik vind het belangrijk dat verloskundigen goed bij zo'n besluit betrokken worden. Ze hebben echter geen vetorecht. Het is niet zo dat iedereen het erover eens is behalve zij. Er heeft een heel proces van betrokkenheid en nieuwe opbouw plaatsgevonden. Ik vind dat zij net zoveel rechten hebben als de gynaecologen en alle andere betrokkenen bij dit proces. Als dat niet gebeurt spreek ik partijen daarop aan. Dat heb ik in Meppel ook gedaan. Mevrouw Leijten (SP): Ik vind het wel een lichtpuntje dat de minister zegt dat zij de motie als ondersteuning van beleid ziet. Wij zullen het volgen. Wij maken ons namelijk grote zorgen dat juist het college dat moet kijken naar de bereikbaarheid en de veiligheid van moeders en toekomstige moeders zelf in de media zegt dat er wel 32 ziekenhuizen dicht kunnen. Als de minister zegt dat de verloskundigen net zo zwaarwegend worden betrokken als specialisten ziekenhuisbestuurders en zorgverzekeraars die andere belangen hebben dan zullen we haar daaraan houden. Minister Schippers: Toen dat in Meppel niet gebeurde heb ik ingegrepen en heb ik de betrokkenheid van verloskundigen geëist. Ik heb ook de bereikbaarheid in Meppel verbeterd door deze zaak. De bereikbaarheid gaat er dus alleen maar op vooruit. De beraadslaging wordt gesloten.