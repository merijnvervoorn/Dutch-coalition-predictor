3 Vragenuur Vragen van het lid De Boer aan de minister van Binnenlandse Zaken en Koninkrijksrelaties over het bericht "Alleen starters krijgen straks nog Nationale Hypotheek Garantie". Mevrouw De Boer (VVD): Voorzitter. Alleen starters krijgen straks nog nationale hypotheekgarantie; althans als het aan de organisatie hiervan ligt. Dit is een slecht voorstel nog los van de timing. Kent de minister de inhoud van dit voorstel? Het heeft iets weg van een proefballonnetje nu er geen formeel besluit is en de Kamer hierover ook niet is geïnformeerd. Wat is hiervan dus de status? Dan de inhoud. Het is een slecht idee om de Nationale Hypotheek Garantie te beperken tot starters. Het gaat er nu juist om dat mensen die moeilijker een hypotheek kunnen krijgen voor de hypotheekgarantie in aanmerking komen. Dit geldt natuurlijk in de eerste plaats voor veel starters maar we kennen ook doorstarters: mensen die bijvoorbeeld vanwege hun werk moeten verhuizen maar niet veel meer zijn gaan verdienen ten opzichte van hun startsituatie. Wat betekent dit voor deze doorstarter? Het zou slecht zijn voor de doorstroming op de woningmarkt indien deze doorstarter op voorhand wordt uitgesloten van de Nationale Hypotheek Garantie. Ik zou graag de reactie van de minister hierop horen. Beperkt dit voorstel de doorstroming op de woningmarkt? Minister Spies: Voorzitter. Ik ben het geheel en al met mevrouw De Boer eens. De opmerkingen die de heer Schiffer in de media heeft gemaakt komen geheel en al voor zijn rekening. Ze waren ook voor mij een onaangename verrassing. Er zijn geen voorstellen in de maak om de Nationale Hypotheek Garantie te beperken tot starters. Ik deel de opvatting van mevrouw De Boer dat deze niet alleen voor starters beschikbaar moet zijn maar ook voor doorstromers. Twee van de drie huizen worden op dit moment gefinancierd via de Nationale Hypotheek Garantie. Ik ben het volkomen met mevrouw De Boer eens dat de uitlatingen van de heer Schiffer op dit moment ontijdig en onverstandig zijn. Uiteindelijk moet deze minister wijzigingen en voorstellen ten aanzien van de Nationale Hypotheek Garantie goedkeuren. Voorstellen vanuit de organisatie van de Nationale Hypotheek Garantie hebben mij nog niet bereikt anders dan de woorden van de heer Schiffer in de media. Mevrouw De Boer (VVD): Wij hebben drie termijnen bij de mondelinge vragen. Ik geloof niet dat ik ze allemaal nodig heb want de minister en ik zijn het helemaal eens. De enige vervolgvraag die mij eigenlijk rest is: gaat de minister in gesprek met de organisatie van de Nationale Hypotheek Garantie ook om dit soort berichtgeving in de kranten te voorkomen? Dit is immers nu niet aan de orde en de organisatie gaat zelf ook niet over deze voorstellen.Minister Spies: Mevrouw de voorzitter. Er is inmiddels een uitnodiging onderweg naar de heer Schiffer om zijn uitlatingen toe te lichten. Ik heb aangegeven dat ik de timing van zijn uitlatingen slecht vind en deze inhoudelijk allerminst ondersteun. Wij hebben een helder traject met de Kamer afgesproken over de ontwikkeling van de Nationale Hypotheek Garantie tot 2014. De NHG staat nu op € 350.000. Dat wordt geleidelijk afgebouwd naar het oorspronkelijke bedrag van € 265.000. Wij bereiken dat in 2014 weer. Andere plannen ten aanzien van de NHG zijn er niet. Mevrouw De Boer (VVD): Ik dank de minister voor de toelichting. Ik hoop dat de heer Schiffer die toelichting niet in de krant geeft maar bij de minister. De voorzitter: Voordat wij verder gaan met de derde serie vragen wachten wij de komst af van de minister van Defensie. Ik zie dat hij nu binnenkomt. Het is knap dat u hier bent minister; recht vanuit Chicago naar de Tweede Kamer.