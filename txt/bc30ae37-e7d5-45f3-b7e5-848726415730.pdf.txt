33 Ministeriële regeling ter implementatie van de Kaderrichtlijn Afvalstoffen Aan de orde is het VSO Ministeriële regeling ter implementatie van de Kaderrichtlijn Afvalstoffen (35267 nr. 21). De voorzitter: Thans is aan de orde het VSO Ministeriële regeling ter implementatie van de Kaderrichtlijn Afvalstoffen Kamerstuk 35267 nr. 21. Er heeft zich één spreker gemeld van de zijde van de Kamer maar dat is wel mevrouw Agnes Mulder. Het woord is aan haar. Mevrouw Agnes Mulder (CDA): Voorzitter hartelijk dank. Ik begin dan maar direct met mijn motie. Motie De Kamer gehoord de beraadslaging constaterende dat uitgebreide producentenverantwoordelijkheid een belangrijk instrument is in de Kaderrichtlijn Afvalstoffen; constaterende dat de uitgebreide producentenverantwoordelijkheid in Nederland al goed is geregeld voor de productgroepen elektrische en elektronische apparaten autowrakken autobanden batterijen en accu's en verpakkingen; constaterende dat het Planbureau voor de Leefomgeving in de Integrale Circulaire Economie Rapportage (ICER) vaststelt dat een heldere rolverdeling tussen de verschillende partijen die bij de uitvoering van het circulaire-economiebeleid betrokken zijn van belang is om de doelen en afspraken van productgroepen te kunnen uitvoeren; verzoekt de regering een quickscan uit te voeren naar de mogelijkheden tot bredere optimalisatie van de uitgebreide producentenverantwoordelijkheid en het voorkomen van weglekeffecten binnen de keten en de Kamer voor het einde van 2021 te informeren over de uitkomsten en gaat over tot de orde van de dag. De voorzitter: Deze motie is voorgesteld door het lid Agnes Mulder. Zij krijgt nr. 23 (35267). Helder dank u wel ... Mevrouw Agnes Mulder (CDA): Voorzitter misschien nog een laatste slotopmerking. Waarom vinden wij dit nou zo belangrijk? Omdat je in die keten nog meer kan bereiken is onze verwachting. Wij willen de bedrijven oproepen om samen met de overheidte gaan kijken welke mogelijkheden er zijn. We gaan het niet voorschrijven maar ze moeten het wel doen. De voorzitter: Helder. Dank u wel. Tot zover de termijn van de Kamer. Kan de staatssecretaris meteen antwoord geven? Dat is het geval. Het woord is aan haar. Staatssecretaris Van Veldhoven-van der Meer: Voorzitter. Ik denk dat het belangrijk is dat we het instrument van de producentenverantwoordelijkheid niet in die zin aantasten dat wij voor het bedrijfsleven gaan bepalen hoe ze hun keten moeten inrichten. Ik denk dat het belangrijk is dat we het breder trekken dan alleen de upv. Wat ik mevrouw Mulder eigenlijk hoor vragen is dat we nadenken: hoe kunnen we de samenwerking in de keten die zo cruciaal is voor een circulaire economie versterken? Je hebt namelijk pas een cirkel als je de beide uiteinden met elkaar weet te verbinden en er geen ontbrekende schakels zijn. Ik interpreteer de motie als een oproep in lijn met de PBLoproep in de ICER om te kijken hoe we in de breedte dus ook buiten de upv zo'n optimalisatie zouden kunnen doen. Een quickscan lijkt me daarvoor een uitstekend instrument. Dan kan de Kamer daarna ook bedenken: welke paden willen we verder uitwerken? Als ik de motie zo mag interpreteren: oordeel Kamer. De voorzitter: Oordeel Kamer. Dank u wel. Tot zover dit debat. De beraadslaging wordt gesloten.