74 Stemmingen Aan de orde is de stemming over een aangehouden motie ingediend bij het spoeddebat over de gezondheidseffecten van de intensieve veehouderij in Brabant te weten: - de motie-Thieme/Van Gerven over de MAC-waarde (28973 nr. 70). (Zie vergadering van 28 juni 2011.) De voorzitter: De motie-Thieme/Van Gerven (28973 nr. 70) is in die zin gewijzigd dat zij thans luidt: Motie De Kamer gehoord de beraadslaging constaterende dat in 2003 de voor endotoxines Maximale Aanvaardbare Concentratie (MAC-waarde) van 200 EU/m3 is ingetrokken door de minister van Sociale Zaken; constaterende dat de Gezondheidsraad in haar rapport "Endotoxins" van 15 juli 2010 een gezondheidskundige advieswaarde van 90 EU/m3 aanhoudt op basis van 8 uur per dag; constaterende dat uit het IRAS-onderzoek blijkt dat binnen de varkenshouderij- en pluimveehouderijbedrijven zeer hoge niveaus aan endotoxines zijn gemeten rond de 1000 EU/m3; verzoekt de regering een MAC-waarde van 90 EU/m3 binnen drie maanden in te stellen en gaat over tot de orde van de dag. Naar mij blijkt wordt de indiening van deze gewijzigde motie voldoende ondersteund. Zij krijgt nr. 74 (28973). Ik stel vast dat wij hierover nu kunnen stemmen. In stemming komt de gewijzigde motie-Thieme/Van Gerven (28973 nr. 74). De voorzitter: Ik constateer dat de aanwezige leden van de fracties van de SP de PvdD de PvdA GroenLinks en D66 voor deze motie hebben gestemd en de aanwezige leden van de overige fracties ertegen zodat zij is verworpen.