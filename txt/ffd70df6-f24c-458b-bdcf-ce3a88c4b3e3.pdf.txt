6 Regeling van werkzaamheden (stemmingen) De voorzitter: Een korte regeling van werkzaamheden. Ik stel voor zo dadelijk ook te stemmen over de aangehouden motie-Van Raan (35438 nr. 21). Daartoe wordt besloten. De voorzitter: Dan geef ik het woord aan de heer Van Baarle en straks aan mevrouw Leijten. Allereerst de heer Van Baarle van DENK. De heer Van Baarle (DENK): Voorzitter. Mijn verzoek ziet op de stemmingen over de initiatiefnota van het lid Azarkan. Die zijn al uitgesteld. Met excuus in de richting van de collega's: wij dachten dat je een initiatiefnota mag wijzigen maar daar moet een formeel briefje voor komen. Dat briefje moeten wij nog maken dus graag vraag ik coulance van de collega's om dat nog een keertje uit te stellen. De voorzitter: Ik kijk even of daar bezwaar tegen is. Dat is niet het geval. Dat betekent dat alles onder agendapunt 3 wordt aangehouden. Dan geef ik het woord aan mevrouw Leijten van de SP. Mevrouw Leijten (SP): Onder agendapunt 9 de stemmingen over moties ingediend bij de behandeling van de begroting van Volksgezondheid Welzijn en Sport willen wij graag de motie-Hijink/Van Esch (35925-XVI nr. 48) aanhouden. De voorzitter: Op verzoek van de heer Hijink stel ik voor zijn motie (35925XVI nr. 48) aan te houden. Daartoe wordt besloten. Dank u wel.