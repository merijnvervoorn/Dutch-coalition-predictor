29 Wet bestuurlijke harmonisatie beroepsonderwijs Aan de orde is de behandeling van: - het wetsvoorstel Wijziging van de Wet educatie en beroepsonderwijs en de Wet op het voortgezet onderwijs in verband met een vereenvoudiging van de bestuurlijke inrichting van het stelsel voor beroepsonderwijs door omvorming van het aoc tot verticale scholengemeenschap en een andere invulling van bevoegd gezag (Wet bestuurlijke harmonisatie beroepsonderwijs) ( 35606 ). De voorzitter: Dames en heren. Ik geef allereerst het woord aan de heer Kwint voor een voorstel van orde. De heer Kwint (SP): Ja voorzitter. Niet met al te veel plezier maar wij hebben zojuist een vrij complexe nota van wijziging ontvangen om kwart voor vier. Die heb ik één keer kunnen lezen twee keer en toen was het mij nog steeds niet helemaal duidelijk. Ik ben blij dat hij voor de behandeling naar de Kamer gestuurd wordt zodat hij onderdeel kan worden van het debat maar ik zou wel heel graag nog wat langer de tijd hebben om de nota te bestuderen — het gaat specifiek over medezeggenschap — en ook nog wat meningen van anderen daarover te kunnen peilen. Dus ondanks de volle agenda zou ik toch willen voorstellen om dit debat tot een later moment uit te stellen. De voorzitter: Helder. Dan kijk ik even naar de woordvoerders van de verschillende partijen of zij dit voorstel steunen. De heer El Yassini (VVD): Voorzitter. Het is heel belangrijk in deze Kamer dat we met z'n allen bezig zijn met wat we moeten doen namelijk het controleren van het kabinet en de wetsvoorstellen echt wegen. Ik steun daarom ook het voorstel van de heer Kwint omdat we een uur geleden die nota van wijziging hebben gehad. Een uur voordat we in debat gaan terwijl we niet weten wat de consequentie in de praktijk kan zijn. Dan vind ik dat we onszelf als Kamer echt serieus moeten nemen door te zeggen: laten we dit eventjes uitstellen zodat we de tijd hebben om het door te nemen. Ik zou inderdaad willen voorstellen om het in het vervolg in te plannen en het niet zomaar vanavond te doen maar echt de tijd te nemen zodat wij het kunnen bestuderen. De voorzitter: De heer Peters. De heer Peters (CDA): Ik vind wat de heer El Yassini vindt maar ik heb er minder woorden voor nodig.De voorzitter: Helder. De heer Beertema (PVV): Ik sluit me aan bij de woorden van de heer El Yassini. De heer Van Meenen (D66): Ik sluit me daarbij aan. De heer De Hoop (PvdA): Steun voor het voorstel van Kwint. De heer Bisschop (SGP): Ik sluit me daarbij aan. Mevrouw Westerveld (GroenLinks): Ook steun voorzitter. De voorzitter: Dat is wel helder. Dat is een meerderheid dus we gaan ervoor zorgen dat de behandeling van deze wet op een later moment wordt ingepland. Ik schors de vergadering voor nu tot 19.30 uur maar we gaan even kijken of we het debat dat hierna komt iets verder naar voren kunnen halen dus houd de agenda in de gaten.