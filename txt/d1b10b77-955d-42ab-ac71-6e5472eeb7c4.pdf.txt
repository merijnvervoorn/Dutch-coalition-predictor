6 Beëdiging van de heer R. van der Velde Aan de orde is de beëdiging van de heer R. van der Velde (PvdA). De voorzitter: Ik geef het woord aan mevrouw Neppérus tot het uitbrengen van verslag namens de commissie voor het onderzoek van de Geloofsbrieven. Mevrouw Neppérus voorzitter der commissie: De commissie voor het onderzoek van de Geloofsbrieven heeft de stukken onderzocht die betrekking hebben op de heer R. van der Velde te Emmeloord. De commissie is tot de conclusie gekomen dat de heer R. van der Velde te Emmeloord terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de verklaringen en de beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune voor zover dat mogelijk is te gaan staan. De heer Van der Velde is in het gebouw der Kamer aanwezig om de voorgeschreven verklaringen en beloften af te leggen. Ik verzoek de griffier hem binnen te leiden. Nadat de heer Van der Velde door de griffier is binnengeleid legt hij in de handen van de voorzitter de bij de wet voorgeschreven eden af. De voorzitter: Ik wens u van harte geluk met het lidmaatschap van deze Kamer. Ik verzoek u in ons midden plaats te nemen. Uw aanwezigheid zal in de presentielijst worden vermeld. De felicitaties kunnen na de stemmingen plaatsvinden. Welkom! De heer Samsom feliciteert toch stiekem.