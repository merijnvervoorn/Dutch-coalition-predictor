6 Regeling van werkzaamheden (stemmingen) De voorzitter: Ik stel voor zo dadelijk ook te stemmen over: - de aangehouden motie-Koekkoek (30950 nr. 306); - de aangehouden motie-Hagen (32852 nr. 192). Voordat we gaan stemmen geef ik het woord aan de heer Omtzigt. Daarna heb ik nog iets maar eerst de heer Omtzigt. De heer Omtzigt (Lid Omtzigt): Voorzitter. We hebben net een brief gehad. Daaruit blijkt dat het kabinet er zelf nog over denkt om de energietoeslag aan te passen. We gaan daar zo over stemmen dus lijkt het me goed om in ieder geval over het wetsvoorstel nog niet te stemmen over de punten 21 en 23 op de stemmingslijst. Maar we kunnen gezien die brief wel stemmen over de moties onder punt 22. Het is net even iets anders dan ik aankondigde op het formulier. De voorzitter: Ik kijk of daar bezwaar tegen is. Het gaat over de punten 21 22 en 23 op de stemmingslijst. Nee alleen 21 en 23. 22 klopt niet meer. Mevrouw Palland (CDA): Ik wil het verzoek steunen maar voor de integraliteit zou ik daar dan ook de moties bij willen betrekken dus ook punt 22 uitstellen. De voorzitter: Nou dan heb ik het in eerste instantie eigenlijk goed voorgelezen. Het geldt dan dus voor de punten 21 22 en 23. Dan geef ik het woord aan de heer Wilders PVV. De heer Wilders (PVV): Voorzitter. Ik zou bij agendapunt 29 de stemmingen over moties ingediend bij het debat over de maatschappelijke onrust rondom de stikstofcrisis graag hoofdelijk willen stemmen over de motie op stuk nr. 709 van mijzelf en mevrouw Van der Plas. De voorzitter: Dat kan. De VVD heeft ook nog een punt. Gaat uw gang. De heer De Kort. De heer De Kort (VVD): Dank u wel voorzitter. Even voor de helderheid: ik wil me aansluiten bij het verzoek van mevrouw Palland om hetintegraal af te wegen. Het is voor mij niet helemaal duidelijk hoe we het nu hebben afgesproken. De voorzitter: Dat gaan we doen; daar was een meerderheid voor. Dit ter bevestiging: better safe than sorry. Voordat we gaan stemmen heb ik nog iets anders. Ik vraag uw aandacht voor het volgende. De fractie van de Staatkundig Gereformeerde Partij viert vandaag dat zij 100 jaar zetelt in deze Tweede Kamer. (Applaus) De voorzitter: Het applaus heeft u al binnen. Er horen ook nog een paar korte woorden van mij bij. Het is namelijk toch een bijzonder en historisch moment. Mag ik inderdaad even uw aandacht? Ik richt mij in het bijzonder tot de heren Bisschop en Stoffer en natuurlijk tot u meneer Van der Staaij. Zij vormen de huidige fractie van de SGP. Het was dominee Gerrit Hendrik Kersten die in 1922 als eerste SGP'er toetrad tot de Tweede Kamer. U heeft ook een magazine een glossy uitgegeven. Dat draagt de titel "100 jaar fractie" en er staat ook een mooi overzicht in: "Van Kersten tot Kees". Het werk en karakter van de vijftien voormalige en huidige Kamerleden van de SGP passeren de revue. Ook een aantal Kamerambtenaren komen aan het woord. Maar ik licht uit uw bestaan een paar bijzondere momenten uit. Allereerst noem ik Kersten het eerste SGP-Kamerlid dat bekend is geworden door de Nacht van Kersten. Op 25 november 1925 diende hij een amendement in om de Nederlandse diplomatieke vertegenwoordiging bij het Vaticaan op te heffen. Het gevolg was groot: het eerste kabinet-Colijn met rooms-katholieke en protestantse ministers viel. Wat ook belangrijk is: in 1925 verdubbelde het zetelaantal van één naar twee en trad dominee Pieter Zandt toe tot de fractie. We hebben hier in de Tweede Kamer ook een vergaderzaal naar hem genoemd met de passende leus "Kanseltaal van een predikant". Er was ook een Kamerlid Kodde die steevast in Zeeuwse klederdracht naar de Tweede Kamer ging. Ik heb de foto's gezien; het ziet er indrukwekkend uit. Natuurlijk herinneren we ons ook allemaal Bas van der Vlies. Vorig jaar hebben we hem herdacht in deze zaal. Ik heb toen ook verwezen naar zijn hoffelijke manier van debatteren zijn humor en ook zijn ruime staatsrechtelijke kennis. Ik kom bij mijn laatste lofzang en dan hou ik op met alle lofzangen richting SGP maar toch komt die eigenlijk alle fractieleiders van de SGP wel toe want allen staan bekend om hun diepe diepgaande kennis op het gebied van het staatsrecht en de parlementaire gebruiken. Daar maken we ook heel vaak gebruik van; denk onder andere aan de werkgroep-Van der Staaij. Ook weet uzelf vaak de aandacht goed op de SGP te richten in allerlei beschouwingen. Fameus zijn de bijdragen rond de Algemene Beschouwingen. Denk aan de ijsvogel. Denk aan Rembrandt en aan de flashmob. Ook maakte de SGP ooit een bordspel om vreemdgaan een halt toe te roepen: "Overspel het familiespel met alleen maar verliezers!" Je moet er maar op komen! Het is in ieder geval vrij creatief.Tot slot: de SGP is de oudste nog bestaande politieke partij in Nederland. Het is ook de enige nog bestaande vooroorlogse partij. Dat is natuurlijk best iets om bij stil te staan. Leven dienen recht doen: zo verwoordt u het zelf. Vandaag is dat al 100 jaar. Ik feliciteer u van harte en wens u heel veel succes met de toekomst met felicitaties voor uw jubileum. Dank u wel. (Applaus)