6 Regeling van werkzaamheden (stemmingen) De voorzitter: Aan de orde is een korte regeling van werkzaamheden. Ik stel voor zo dadelijk ook te stemmen over: - de aangehouden motie-Van Campen c.s. (22112 nr. 3505); - de aangehouden motie-Van der Plas (22112 nr. 3514). Ik roep de heer Dassen naar voren voor het aanhouden van een motie. De heer Dassen (Volt): Dank voorzitter. Ik zou graag de motie op stuk nr. 112 (36200) onder punt 9 van de stemmingslijst over moties ingediend bij de Algemene Politieke Beschouwingen willen aanhouden. De voorzitter: De motie op stuk nr. 112 (36200) zal worden aangehouden. Dan mevrouw Van der Plas BBB. Mevrouw Van der Plas (BBB): Dank u wel. Vanmiddag zouden we als laatste over mijn motie op stuk nr. 3514 (22112) stemmen bij de stemmingen onder 10 over aangehouden moties ingediend bij het tweeminutendebat Verordening duurzaam gebruik gewasbeschermingsmiddelen. Het is natuurlijk hartstikke mooi dat de stemmingen eindigen met een motie van BBB maar ik houd haar even aan. De voorzitter: Ook deze motie zal worden aangehouden.