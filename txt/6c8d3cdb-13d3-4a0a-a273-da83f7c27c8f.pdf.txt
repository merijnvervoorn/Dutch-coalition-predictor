52 Strafrechtketen Aan de orde is het tweeminutendebat Strafrechtketen (CD d.d. 14/06). De voorzitter: Het is iets eerder dan ik had gezegd maar aangezien we compleet zijn en nog een lange avond voor de boeg hebben dacht ik: laten we maar gewoon voortvarend aan de slag gaan. Aan de orde is het tweeminutendebat Strafrechtketen naar aanleiding van een commissiedebat gehouden op 14 juni. Ik heet iedereen van harte welkom. Inmiddels is ook de minister voor Rechtsbescherming aangeschoven. Ook van harte welkom. Ik zie de eerste spreker van de zijde van de Kamer al klaarstaan. Dat is de heer Ellian namens de VVD. De heer Ellian (VVD): Dank voorzitter. Ik houd het heel kort. Uit de parlementaire verkenning — ik weet niet of de ministers dat hele boekwerk al hebben maar anders heb ik hier nog één versie — is een motie voortgekomen. Ik dank vanaf deze plek mijn collega Mutluer met wie ik veel tijd heb doorgebracht om dit tot stand te brengen. Ook dank voor de steun van alle collega's. Voorzitter. Dan de motie. Motie De Kamer gehoord de beraadslaging overwegende dat de vaste Kamercommissie voor Justitie en Veiligheid onder leiding van twee rapporteurs een parlementaire verkenning heeft uitgevoerd teneinde de redenen voor het vastlopen van de strafrechtketen in kaart te brengen en daarvoor oplossingen voor te stellen; constaterende dat uit die parlementaire verkenning blijkt dat zowel de minister van Justitie en Veiligheid als de minister voor Rechtsbescherming wettelijke bevoegdheden hebben ten aanzien van de financiële verantwoording en bedrijfsvoering van politie het OM en de rechtspraak maar die niet ten volle benutten; constaterende dat de Algemene Rekenkamer sinds 2012 aandacht vraagt voor de knelpunten in de strafrechtketen de wijze waarop die keten wordt gefinancierd en waarop door die keten verantwoording wordt afgelegd over de bereikte (gezamenlijke) doelen; constaterende dat de uitgaven in het begrotingsdeel Justitie en Veiligheid de komende jaren zal oplopen tot 23 miljard euro; constaterende dat alle organisaties in de keten op een hele andere wijze worden aangestuurd en gefinancierd;van mening dat meer geld voor de strafrechtketen niet noodzakelijk zal leiden tot het oplossen van de problemen in de strafrechtketen; van mening dat ook organisaties op afstand verantwoording dienen af te leggen over bedrijfsvoering en financieel beheer; verzoekt de regering om: - de wettelijke (niet inhoudelijke) sturingsmogelijkheden ten aanzien van de bedrijfsvoering van de politie het OM en de Raad voor de rechtspraak en inzet daarvan te expliciteren; - de indicatoren van de strafrechtketenmonitor aan te aanscherpen; - de bedrijfsmatige ketendoelstellingen van de politie het OM en de rechtspraak zoals ten aanzien van doorlooptijden en digitalisering en de doorwerking daarvan op de individuele organisaties te expliciteren over een periode van ten minste drie jaar en dit overzicht toe te voegen aan de beleidsagenda van de begroting; - organisaties op afstand beleidsmatige keuzes en financieel beheer inzichtelijk te laten maken waaronder de vermelding van het aantal fte (in primaire proces minus administratief); - een begin te maken met het formuleren van ketendoelen en/of ketenoverstijgende doelen; - ervoor te zorgen dat de separate financiering van organisaties in de strafrechtketen nauwkeuriger en beter op elkaar is afgestemd; - in het kader van de doorontwikkeling van het Prognose Model Justitiële Ketens ook te bezien of er betere methoden te ontwikkelen zijn om de werklast die op de justitiële ketens afkomt te bepalen; - de kansen om de strafrechtketen te ontlasten in kaart te brengen inclusief de (on)mogelijkheden om deze in praktijk te brengen; - de Kamer jaarlijks te rapporteren over de voortgang van de hierboven genoemde punten en gaat over tot de orde van de dag. De voorzitter: Deze motie is voorgesteld door de leden Ellian Mutluer Van der Staaij Kuik en Sneller. Zij krijgt nr. 805 (29279). Dank u wel meneer Ellian. Ik ben blij dat u nog lucht heeft. Ik weet dat ik wat streng ben vanavond maar ik wil ook wel voorkomen dat ik zo streng ga zijn dat iedereen achter het spreekgestoelte omvalt. Dat zou ook niet de bedoeling moeten zijn en zeker omdat u deze motie namens uw collega's hebt ingediend die ter ondersteuning afzien van hun eigen twee minuten. Ik kijk even naar de bewindspersoon. Het is wel zo netjes om te schorsen totdat de motie uitgedeeld kan worden hoewel ze er allemaal onder staan. Dan geef ik meteen door dat de heer Ceder iets meer tijd nodig heeft om hiernaartoe te komen voor het volgende debat want dan kunnen we meteen door naar het volgende debat. Ik schors voor een kort moment zodat de motie rondgedeeld kan worden en dan gaan we door.De vergadering wordt enkele ogenblikken geschorst. De voorzitter: Aan de orde is het tweeminutendebat over de Strafrechtketen naar aanleiding van een commissiedebat gehouden op 14 juni. De motie wordt rondgedeeld. Terwijl dat gebeurt geef ik de minister van Justitie en Veiligheid het woord voor de appreciatie. Minister Yeşilgöz-Zegerius: Voorzitter veel dank. Zowel wij als verantwoordelijke ministers als uw Kamer uiteraard hechten veel belang aan het goed functioneren van de strafrechtketen. Er zijn knelpunten die het goed functioneren van de strafrechtketen bemoeilijken. Zo zijn de doorlooptijden lang en zijn er nog altijd grotere zaakvoorraden dan gewenst. Dat moet beter. Dat wordt nog eens extra onderstreept door de parlementaire verkenning van uw Kamer en het commissiedebat dat wij onlangs met elkaar hadden. Dat zijn wij niet alleen verplicht aan slachtoffers en verdachten maar ook aan alle mensen die zich in de ketenorganisaties dag en nacht inzetten om ervoor te zorgen dat de maatschappelijke doelen in de strafrechtketen van eerlijk effectief en tijdig recht zo veel mogelijk worden gehaald. Deze maatschappelijke doelen klinken wellicht wat abstract maar zij zijn juist heel concreet omdat de burgers in het land ze direct merken. Om deze doelen te realiseren is het nodig om concrete verbetermaatregelen in de keten te nemen. Deze zijn het nieuwe Wetboek van Strafvordering snelle doorlooptijden en digitalisering. Voorzitter. Ik wil eigenlijk meteen door naar de motie die voorligt op stuk nr. 805. Volgens mij en de mensen achter de schermen die mij appen is hiermee een record bereikt niet alleen in de lengte van de motie maar ook commissiebreed één motie. Tijdens de vergadering is al een beetje beloofd dat het een allesoverheersende motie zou zijn dat de moeder der moties ingediend zou worden. Nou dat is gedaan. Ik wil het heel kort houden door te zeggen: oordeel Kamer wetende hoeveel werk erin zit om tot dit product te komen. Dit product is niet de motie maar die verkenning dat dikke boekwerk ja precies maar ook alle opdrachten die hierin staan voor de hele keten en voor ons gezamenlijk met de Kamer. Dat wetende en met die informatie graag oordeel Kamer voor deze motie. We gaan er graag mee aan de slag. De voorzitter: Dank u wel. Dan noteren we bij de motie op stuk nr. 805: oordeel Kamer. Hiermee zijn we ook meteen aan het einde gekomen van dit tweeminutendebat over de strafrechtketen. De beraadslaging wordt gesloten. De voorzitter: Ik schors voor een enkel moment want de heer Ceder is nog onderweg en dan gaan we meteen door met het volgende tweeminutendebat. De vergadering wordt enkele ogenblikken geschorst.