5 Vragenuur: Vragen Van Toorenburg Vragen van het lid Van Toorenburg aan de staatssecretaris van Veiligheid en Justitie over het bericht "Ervaringen in Gamestate Utrecht: Kindercasino!". Mevrouw Van Toorenburg (CDA): Voorzitter. Kindercasino's schieten op dit moment als paddenstoelen uit de grond. Na Utrecht en Kerkrade is recent ook in Rotterdam zo'n gamecenter geopend. We hebben zelfs de twijfelachtige eer om de grootste vestiging van de Benelux in ons land te hebben. Het zijn gokpaleizen met een "play and win"-concept. In de arcadehallen van Gamestate staat geen onschuldig spelletje centraal maar het winnen van tickets jackpots en spetterende prijzen. Treffender dan een bezoeker die een recensie achterliet op onetime.com kan ik het niet omschrijven. Hij schrijft: "We willen meer tickets we willen meer kans en alles om ons schreeuwt naar meer meer meer! We zien in onze ooghoeken dat we niet de enigen zijn en vooral de kinderen niet te houden zijn. Zij bespelen de machines als enthousiaste en passievolle gokkers. We kijken elkaar aan en zeggen hetzelfde: een kindercasino. Je wordt hier gewoon al opgeleid tot het spelen van de gokkasten als je wettelijk oud genoeg bent om dat te mogen doen. Wat zeg ik je zit hier gewoon in een casino. Je kunt de automaten allemaal bespelen met credits die je koopt en je wint prijzen als je het goed doet." Deze recensie eindigt op een bezorgde toon. Ook het CDA is zeer bezorgd over wat hier aan de gang is. Het gaat hier soms om kinderen van 10 jaar oud. Boven de 12 hoeven ze er niet eens met begeleiding naartoe. Juist kinderen zijn hier heel gevoelig voor. Dat is de reden dat de CDA-fracties in zowel Rotterdam als Utrecht hierover aan de bel hebben getrokken. Wij trekken samen met hen op. Wij zien dat kinderen hier worden opgeleid tot ervaren gokkers. Kansspelverslaving is een groot probleem in onze samenleving. Het is ook niet zonder reden dat we er paal en perk aan stellen met regels waaraan casino's moeten voldoen. Hier hoeft men daar niet aan te voldoen. Dat is een grote zorg. Ik krijg hierop graag een reactie van onze staatssecretaris. Staatssecretaris Dijkhoff: Voorzitter. Het is terecht dat mevrouw Van Toorenburg dit aankaart. Ik deel die zorg eigenlijk gewoon als ik dat artikel lees. Ik heb ook even op de site gekeken. Als je je niet richt op kinderen moet je misschien niet drie van je vier buttons "kinderfeestjes" laten heten. Ik ken geen volwassenen die samen kinderfeestjes vieren dus dan richt je je gewoon op kinderen. Op het oog is sprake van meer dan behendigheidsspellen. Bij een behendigheidsspel mag je alleen extra speeltijd winnen of bij een flipperkast een extra bal. Er lijkt hier gebruikgemaakt te worden van de regels die gelden voor kermisspellen. Dan heb je op z'n minst lokaal een kermisvergunning nodig die in dit geval permanent zou moeten zijn. Ik vind het verstandig dat er lokaal navraag is gedaan bij de gemeenteraden. Als er inderdaad gebruik wordt gemaakt van het regime dat geldt voor kermisspellen dan moeten we bedenken dat dit ooit bedacht is voor de paar keer per jaar dat er korte tijd kermis is in een gemeente en niet het hele jaar door.In 2005 heeft minister Donner naar deze problematiek gekeken met de vraag of de regels aangepast moesten worden. Toen hebben andere zaken de doorslag gegeven en is dat niet gebeurd. Mij lijkt het verstandig dat ik de KSA vraag om mee te kijken. Zij gaat wel over de behendigheidsspellen en officieel niet over de kermisspellen. Ik zal in overleg met de betrokken gemeenten kijken of hier sprake is van een soort oneigenlijk gebruik van een voorziening voor kermisspellen waar wij iets aan zouden moeten doen. Mevrouw Van Toorenburg (CDA): Ik ben helemaal blij. Ik ben helemaal blij dat de staatssecretaris onze zorgen deelt. Mag ik hem dan nog een aantal punten meegeven? Wat wij belangrijk vinden is dat er zicht is op wie er eigenlijk binnenkomt. Hoe probeert men om een antiverslavingsbeleid vorm te geven? Krijgen de mensen die werken een opleiding? Zouden wij niet eigenlijk de regels voor casino's moeten hanteren namelijk alleen toegankelijk voor personen van boven de 18? Ik heb vanmorgen op de radio een debat met een van die uitbaters gevoerd. Hij zei ook dat zij zich op personen van boven de 18 richten. Ga dan lekker aan de slag met die gasten van boven de 18 en niet met kleine kinderen. De staatssecretaris geeft terecht aan dat dit ooit bedacht was voor een kermis die rondtrok en waar men misschien een schietspelletje kon doen. Dit kan niet tot een vorm worden uitgebouwd waarbij we de grootste in de Benelux zijn geworden. De prikkels moeten worden weggenomen. Sluiting onder schooltijd lijkt mij ook belangrijk. Dit zijn louter aanmoedigingen voor de staatssecretaris om er samen met de KSA en de vergunninghouders in de gemeenten alles aan te doen om hier paal en perk aan te stellen. Kortom een grote aanmoediging. Staatssecretaris Dijkhoff: Dat zal altijd helpen. We zullen de punten die mevrouw Van Toorenburg noemt meenemen als wij dit bespreken. We zullen ook kijken of de gemeenten wel door hebben gehad dat zij door het verstrekken van een permanente vergunning dit in de hand hebben gewerkt. Mevrouw Van Toorenburg (CDA): Super! Dank u wel. De voorzitter: Ik heb zelden een Kamerlid gezien dat zo blij was met de antwoorden. Ik dank de staatssecretaris. We zijn hiermee aan het eind gekomen van de mondelinge vragen. Ik schors de vergadering tot 15.00 uur en dan gaan we stemmen. De vergadering wordt van 14.55 uur tot 15.00 uur geschorst.