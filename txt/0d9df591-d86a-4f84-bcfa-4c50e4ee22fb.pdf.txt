23 Stemmingen VAO vogelgrieponderzoek Erasmus MC Aan de orde zijn de stemmingen over moties ingediend bij het debat over vogelgrieponderzoek Erasmus MC te weten: - de motie-Ormel over een internationaal verificatieregime voor biosecurity (28807 nr. 136); - de motie-Van Gerven over het opheffen van de publicatieban en het exportverbod (28807 nr. 138). (Zie vergadering van 19 april 2012.) De voorzitter: Op verzoek van de heer Van Gerven stel ik voor zijn motie (28807 nr. 138) aan te houden. Daartoe wordt besloten. De voorzitter: De motie-Ormel (28807 nr. 136) is in die zin gewijzigd dat zij thans luidt: Motie De Kamer gehoord de beraadslaging van mening dat het Biologische en Toxine Wapenverdrag aandacht dient te besteden aan de mogelijkheid dat door wetenschappelijke ontwikkelingen nieuwe infectieuze agentia kunnen worden gecreëerd die niet op de lijst van dual use goederen staan; van mening dat verificatie monitoring en controle van kennisinstituten en laboratoria waar mogelijk biologische en toxische wapens ontwikkeld zouden kunnen worden tot de taken van de Biological Weapons Convention (BWC) behoren; constaterende dat er op dit moment geen internationaal verificatie regime voor biosecurity bestaat; van mening dat de Europese Unie een coördinerende rol dient te vervullen in het beoordelen van wetenschappelijke ontwikkelingen op veiligheidsaspecten (biosecurity); verzoekt de regering om liefst in Europees verband het initiatief te nemen om te komen tot een internationaal verificatiemechanisme voor biosecurity onder auspiciën van de Biological Weapons Convention (BWC); verzoekt de regering tevens het initiatief te nemen tot de oprichting van een Europese wetenschappelijke adviesraad voor bioveiligheid (European Science Board for Biosecurity) en gaat over tot de orde van de dag.Naar mij blijkt wordt de indiening ervan voldoende ondersteund. Zij krijgt nr. 142 (28807). Ik stel vast dat wij hier nu over kunnen stemmen. In stemming komt de motie-Ormel (28807 nr. 142). De voorzitter: Ik constateer dat de aanwezige leden van de fracties van de PvdA GroenLinks D66 de SGP de ChristenUnie en het CDA voor deze motie hebben gestemd en de aanwezige leden van de overige fracties ertegen zodat zij is aangenomen.