4 Stemming motie Ontwikkelingen rondom het coronavirus d.d. 24 juni 2021 Aan de orde is de stemming over een aangehouden motie ingediend bij het debat over de ontwikkelingen rondom het coronavirus d.d. 24 juni 2021 te weten: - de motie-Paternotte c.s. over het aanbieden van een vaccinatievoorziening op Schiphol (25295 nr. 1302). (Zie vergadering van 24 juni 2021.) De voorzitter: De motie-Paternotte (25295 nr. 1302) is in die zin gewijzigd dat zij thans luidt: Motie De Kamer gehoord de beraadslaging constaterende dat miljoenen Nederlanders deze zomer via luchthavens en andere reisknooppunten naar het buitenland op vakantie gaan; overwegende dat niet alle Nederlanders vrijwillig gevaccineerd zullen zijn wanneer ze op vakantie gaan; verzoekt de regering om in overleg met de plaatselijke GGD'en deze zomer op Schiphol en zo mogelijk andere reisknooppunten een vaccinatievoorziening aan te bieden waar mensen zonder afspraak terechtkunnen voor een coronavaccinatie en gaat over tot de orde van de dag. Zij krijgt nr. 1382 was nr. 1302 (25295). In stemming komt de gewijzigde motie-Paternotte (25295 nr. 1382 was nr. 1302). De voorzitter: Ik constateer dat de leden van de fracties van de SP GroenLinks BIJ1 Volt DENK de PvdA D66 de ChristenUnie het CDA JA21 BBB en de PVV voor deze gewijzigde motie hebben gestemd en de leden van de fracties van de PvdD de VVD de SGP FVD en Groep Van Haga ertegen zodat zij is aangenomen. Daarmee zijn we aan het einde gekomen van het debat over de ontwikkelingen rondom het coronavirus en de stemmingen daarover. Voordat ik de vergadering sluit wil ik in navolging van de woorden van de demissionaire minister-president en ook de heer Wilders vanaf deze plek heel kort stilstaan bij desituatie in Zuid-Limburg. We zien de beelden van ontreddering het gevecht tegen het water en ook alle hulpdiensten die hun best doen om mensen te helpen. Ik wil namens de Tweede Kamer onze steun laten blijken aan de mensen en de hulpdiensten in Limburg. Ik dank u wel. Ondanks alle ontwikkelingen wens ik iedereen toch een heel fijn reces.