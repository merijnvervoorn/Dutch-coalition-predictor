5 Regeling van werkzaamheden De voorzitter: Ik deel mee dat ingevolge artikel 69 tweede lid van het Reglement van Orde de volgende aangehouden moties zijn vervallen: 34000-20; 30545-127; 29984-469; 33037-94; 32043208; 33891-110; 33792-4; 33792-5; 28286-765; 34000-40; 29689-549; 27925-491; 31135-39 en 31135-45. Ik stel voor toe te voegen aan de agenda: het VAO Situatie rondom de ziekenhuizen in Dokkum Den Helder en Terneuzen naar aanleiding van een algemeen overleg gehouden op 10 december met als eerste spreker mevrouw Leijten van de SP. Daartoe wordt besloten. De voorzitter: Ik geef nu het woord aan mevrouw Van Ark van de VVD. Mevrouw Van Ark (VVD): Voorzitter. Wij steunen de minister van OCW in haar strijd tegen quota. Quota zijn er namelijk voor vissen en niet voor vrouwen. Nu grijpt de minister echter naar een middel waar de VVD haar wenkbrauwen bij optrekt. Ze wil een register voor topvrouwen. Ik zet mijn hoge hakken in het zand. Krijgen we nu een headhuntersbureau van overheidswege? Gaan we hier nu als overheid bepalen wie topvrouwen zijn? Wat gebeurt er als je op die lijst staat? En wat gebeurt er als je niet op die lijst staat? De VVD heeft geen behoefte aan zo'n checklist of misschien moet ik "chicklist" zeggen. Ik wil dus graag een debat. De voorzitter: Een verzoek om steun voor het houden van een debat. Mevrouw Karabulut (SP): Natuurlijk gaan we de overheid niet laten bepalen wie de topvrouwen zijn. We gaan ons die topposities echter ook niet laten afnemen. Ik ben dus benieuwd naar de maatregelen die de minister wil nemen. Ik steun het verzoek tot het houden van een debat. De heer Beertema (PVV): Wij steunen dat verzoek ook. Mevrouw Yücel (PvdA): Ik heb onlangs nog een debat aangevraagd over de topfuncties en de trage voortgang. Ik stel voor om het verzoek van mevrouw Van Ark toe te voegen aan dat debat. Daarmee wordt dat debat een meerderheidsdebat. Ik hoop dat we dat hier op korte termijn kunnen voeren.De voorzitter: Geen steun voor dit debat dus. Mevrouw Agnes Mulder (CDA): Ik vond de suggestie van de PvdA eigenlijk wel heel goed. Ik zou u dus willen vragen daar toch naar te kijken. Anders geven wij geen steun voor dit debat. De voorzitter: Dat is toch een heel ander verzoek. Ik kan dit niet met elkaar verenigen. Het verzoek was om een apart debat te houden over een register voor topvrouwen. Ik stel vast dat er voor dat verzoek geen meerderheid in de Kamer te vinden is. Mevrouw Van Ark (VVD): De VVD is ook altijd voor een kleinere overheid en minder administratieve lasten. Ik vind de suggestie van mevrouw Yücel om die debatten samen te voegen en er dan een meerderheidsdebat van te maken prima. Dit onderwerp past daar namelijk prima bij. De voorzitter: Dan kijk ik heel even. We gaan dat gewoon regelen. Het onderwerp gaat van de ene lijst naar de andere en u krijgt vier minuten spreektijd in plaats van drie minuten. Het woord is aan de heer De Liefde van de VVD. De heer De Liefde (VVD): Voorzitter. Ik wil deze regeling gebruiken om een vooraankondiging te doen van een mogelijk VAO Milieuraad. We zijn in afwachting van een brief van het kabinet over de nationale teeltbevoegdheid ggo's. Ik zal u niet met de inhoud vermoeien. Dat VAO moet dan op dinsdag gehouden worden eventueel inclusief stemmingen. De voorzitter: Ik zet het voorlopig op de lijst en hoor dan of het definitief wordt of niet. Daarmee is er een einde gekomen aan de regeling van werkzaamheden. De vergadering wordt enkele ogenblikken geschorst.