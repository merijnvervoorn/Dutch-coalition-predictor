3 Vragenuur Vragen van het lid Hamer aan de minister van Sociale Zaken en Werkgelegenheid over het bericht dat mensen massaal hun spaarrekeningen plunderen. Mevrouw Hamer (PvdA): Voorzitter. Afgelopen week werden wij opgeschrikt door een bericht met de uitkomsten van een enquête gehouden door de Friesland Bank. Uit dit onderzoek onder een representatieve groep van 1000 Nederlanders blijkt dat veel mensen aan het ontsparen zijn en dus niet meer verder sparen dan wel spaargeld van hun spaarrekening afhalen. In ongeveer 400.000 gevallen komt het erop neer dat mensen niet meer kunnen rondkomen van hun inkomen maar hun spaargeld nodig hebben voor hun dagelijkse brood op de plank. Dat is natuurlijk een buitengewoon verontrustend bericht niet alleen vanwege de inkomens van deze mensen maar ook vanwege de gevolgen voor onze economie. Is de minister bekend met dit bericht? Heeft hij daarover al contact gehad met de minister van Financiën? Dit bericht betreft natuurlijk ook de banken. Wat gaat het kabinet hieraan doen? Pakt het kabinet het inkomensbeleid aan? Wat vindt de minister ervan dat dit de gevolgen van de crisis nog groter zal maken? Minister Kamp: Voorzitter. Ik ken het artikel "Nederlanders plunderen massaal hun spaarrekening". Ik heb gezien dat dit artikel is gebaseerd op een enquête onder 1000 personen. Het artikel geeft een verkeerd beeld. Spaarrekeningen worden niet massaal geplunderd. In het jaar 2000 hadden wij Nederlanders gezamenlijk 140 mld. op onze spaarrekeningen staan. Op dit moment staat er meer dan 300 mld. op die spaarrekeningen. Het spaartegoed is dus gegroeid met meer dan 160 mld. In 2011 is het spaartegoed nog met 10 mld. gegroeid. Het bericht klopt dus niet. Spaarrekeningen zijn ervoor bedoeld om er geld op te zetten en er geld af te halen. Een spaarrekening is bedoeld als buffer. Dankzij een spaarrekening kan er een gelijkmatig consumptiepatroon zijn en dat is goed voor de economie. Er zijn ook economen die beweren dat het goed zou zijn voor de economie als er wat minder zou worden gespaard en wat meer zou worden geconsumeerd. Ik kan mevrouw Hamer dus geruststellen. Het spaartegoed is in ruim tien jaar meer dan verdubbeld. Vorig jaar is het spaartegoed nog gegroeid met 10 mld. Ik denk dat mevrouw Hamer niet meer opgeschrikt hoeft te zijn. Mevrouw Hamer (PvdA): Het bericht kwam uit de Volkskrant en we hebben het zelf natuurlijk nagetrokken. Wij begrijpen dat de cijfers van de Friesland Bank – daar ging het bericht over – wel degelijk representatief zijn en dat er vooral stagnatie te zien is in de tweede helft van vorig jaar. Dan gaat het opeens gigantisch mis. Tijdens de behandeling van de begroting van Sociale Zaken hebben we een debat met de minister gehad overde werkgelegenheid waarin hij zei dat deze de afgelopen tien jaar is gegroeid en dat het allemaal zo goed gaat. We weten echter allemaal dat er per dag 200 mensen werkloos worden. Ook dat is pas in de tweede helft van 2011 zichtbaar geworden. Kan de minister zijn antwoord beter onderbouwen? Ik vraag me vooral af hoe het precies zit in de tweede helft van vorig jaar omdat er natuurlijk een samenhang is met de bezuinigingen van dit kabinet. Minister Kamp: Het is vorig jaar niet misgegaan. Er is vorig jaar namelijk 10 mld. bijgekomen. Het is ook in de tweede helft van vorig jaar niet gigantisch misgegaan. Toen is er 4 mld. bij gekomen. Dan kom ik bij de werkgelegenheid en de werkloosheid. Mevrouw Hamer weet dat het aantal banen in Nederland in de tweede helft van vorig jaar met 50.000 is gegroeid. Mevrouw Hamer (PvdA): De minister kan elke keer zeggen dat de cijfers niet kloppen maar deze cijfers zijn afgestemd met het CBS. Er blijkt wel degelijk iets aan de hand te zijn. Ik vraag me zo langzamerhand af wat er aan de hand is als er voortdurend in kranten en andere media cijfers worden gepubliceerd die volgens de minister niet kloppen. Ikzelf en vele anderen zien deze cijfers. Is er iets mis met het publicatiebeleid van het ministerie van Sociale Zaken en Werkgelegenheid en in dit geval ook met dat van het ministerie van Financiën? Is er contact geweest met de Friesland Bank om te vragen wat daar aan de hand is? We kunnen hier wel blijven steggelen over cijfers maar mensen lezen de kranten en maken zich gigantisch ongerust. Ik vraag de minister dan ook de Kamer de goede cijfers toe te sturen zodat zij daar in een later stadium op kan terugkomen. Ik ga er vooralsnog vanuit dat dit wel degelijk klopt als het afgestemd is op de cijfers van het CBS. Graag verneem ik een reactie daarop van de minister. Minister Kamp: Voorzitter. De Kamer krijgt van mij de goede cijfers. Die heb ik namelijk net gegeven. Medio vorig jaar was het spaartegoed 302 mld. en eind vorig jaar was het spaartegoed 306 mld. Dat kan men gewoon nagaan bij het CBS. Mevrouw Hamer (PvdA): Het wordt heel moeilijk want ook de Friesland Bank en de Volkskrant baseren zich op die cijfers. Is er dan iets mis met het publicatiebeleid van het kabinet? Dat lijkt mij dan de meest relevante vraag. Anders blijven we in de Kamer steggelen over cijfers. De cijfers die hier onderliggen en het signaal dat daarvan uitgaat zijn natuurlijk buitengewoon verontrustend. Het is verontrustend als mensen niet meer kunnen rondkomen en hun spaartegoeden moeten aanboren. Minister Kamp: Er is geen publicatiebeleid van het kabinet. Het CBS doet onderzoeken en die cijfers worden openbaar. We kunnen wel buitengewoon verontrust zijn met elkaar maar als we nu vaststellen dat in tien jaar tijd het spaartegoed meer dan verdubbeld is dat er vorig jaar nog tien miljard bij is gekomen en in de tweede helft van dat jaar nog eens vier miljard dan denk ik dat wij ook iets minder ongerust zouden kunnen zijn.Kamp De voorzitter: Daarmee sluiten we deze ronde af onder dankzegging aan de minister.