39 Regeling van werkzaamheden De voorzitter: Ik heb het al gezegd maar ik deel nog een keer aan de Kamer mee dat de heer Van Haga met ingang van 30 november 2020 lid is van de fractie van Forum voor Democratie. Ik stel voor het debat over de Europese top van 10 en 11 december 2020 aan de agenda van de Kamer toe te voegen en daarbij maximumspreektijden te hanteren van: - tien minuten voor VVD PVV CDA en D66; - zeven minuten voor GroenLinks SP en PvdA; - vijf minuten voor ChristenUnie Partij voor de Dieren 50PLUS SGP DENK en Forum voor Democratie; - tweeënhalve minuut voor de leden Krol en Van KootenArissen. Op verzoek van een aantal leden stel ik voor de volgende door hen ingediende moties opnieuw aan te houden: 3512324 35300-XV-70 25295-53 20454-152 29538-318 31066554; 28362-29. Overeenkomstig de voorstellen van de voorzitter wordt besloten. De voorzitter: Dan geef ik nu het woord aan de heer Emiel van Dijk namens de PVV. De heer Emiel van Dijk (PVV): Voorzitter dank u wel. Zoals u weet hebben we 44.000 Syriërs met een tijdelijke verblijfsvergunning in Nederland op dit moment. We hebben een schreeuwend tekort aan woningen. Vorige week is vanuit Duitsland het nieuws gekomen dat de minister van Binnenlandse Zaken het tijd vindt om te gaan kijken wie er vanuit Duitsland terug naar Syrië gestuurd kan worden. Ik vind het belangrijk dat wij dat ook doen. Daar wil ik graag een debat over met de Kamer. De heer Van der Lee (GroenLinks): Ik heb volgens mij meer dan twee handen nodig om te tellen hoe vaak al om dit debat gevraagd is. We hebben vorige week de Justitiebegroting behandeld en toen is er ook over gesproken. We hebben er net over gestemd. Ik zou de collega van de PVV willen vragen om niet elke keer hetzelfde verzoek te doen. Ik geef geen steun. De heer Rog (CDA): Geen steun. De heer Van der Linde (VVD): Geen steun.De heer Voordewind (ChristenUnie): Met dezelfde argumenten als collega Tom van der Lee: geen steun. Mevrouw Ploumen (PvdA): Geen steun. De heer Wassenberg (PvdD): Geen steun. Mevrouw Bergkamp (D66): Geen steun. De voorzitter: U heeft geen steun meneer Emiel van Dijk. De heer Emiel van Dijk (PVV): Hoe vaak ik het ook aanvraag dat is natuurlijk geen argument om het niet te doen. We hebben een gigantisch tekort aan woningen we hebben heel veel overlast en we moeten daar gewoon over praten. Ik blijf het dus doen. De voorzitter: Goed. Dank u wel. Dan mevrouw Tielen namens de commissie voor Financiën. Mevrouw Tielen (VVD): Dank u wel voorzitter. Morgen houden we als commissie een wetgevingsoverleg over de Wet wijziging vliegbelasting. We zouden graag donderdag stemmen over de eventuele moties die daar worden ingediend. De voorzitter: Daar zullen we in de planning rekening mee houden. Dank u wel. Dan de heer Rog namens de commissie voor Sociale Zaken en Werkgelegenheid. De heer Rog (CDA): Zeker. Namens die commissie wil ik u verzoeken om ruimte in de agenda te reserveren voor eventuele stemmingen morgenmiddag naar aanleiding van het eventuele VAO in de ochtend. De voorzitter: Ook daar zullen we rekening mee houden. Dank u wel. Meneer Van der Linde ik heb u niet op mijn lijstje staan. De heer Van der Linde (VVD): Is het een heel gek idee om die stemmingen op de een of andere manier te combineren?De voorzitter: Combineren? De heer Van der Linde (VVD): De stemmingen van morgen en overmorgen. De voorzitter: We gaan bekijken of dat een beetje praktisch is voor iedereen. Als dat zou kunnen doen we dat. Daarmee zijn we aan het einde van de regeling van werkzaamheden gekomen. Ik schors de vergadering voor enkele ogenblikken en dan gaan we naar het VAO. De vergadering wordt enkele ogenblikken geschorst.