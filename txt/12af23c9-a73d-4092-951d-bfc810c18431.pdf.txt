9 Inburgering Aan de orde is het VAO Inburgering (AO d.d. 05/06). De voorzitter: Ik heet de minister van Sociale Zaken van harte welkom net als de mensen op de publieke tribune en de mensen die op een andere manier het debat volgen. De heer De Graaf (PVV): Voorzitter. Bedankt voor de felicitatie zojuist. Ik houd het kort en dien één motie in. Motie De Kamer gehoord de beraadslaging constaterende dat er een arbeidsmarktmodule aan de inburgeringscursus wordt toegevoegd; overwegende dat van immigranten mag worden geëist dat ze voor vertrek naar Nederland op eigen kracht hebben gewerkt aan een probleemloze integratie in onze maatschappij; overwegende dat ook dit voorstel uitvoeringskosten met zich meebrengt; verzoekt de regering af te zien van de implementatie van de arbeidsmarktmodule in de inburgeringscursus en gaat over tot de orde van de dag. De voorzitter: Deze motie is voorgesteld door het lid De Graaf. Naar mij blijkt wordt de indiening ervan voldoende ondersteund. Zij krijgt nr. 65 (32824). De heer Ulenbelt (SP): Voorzitter. Ik heb het algemeen overleg niet zelf gevoerd mijn collega Karabulut heeft dat gedaan. Daarom de volgende motie. Motie De Kamer gehoord de beraadslaging overwegende dat analfabete inburgeringsplichtigen met een reguliere verblijfsvergunning hun lening van DUO alleen mogen gebruiken voor de inburgering en niet voor de noodzakelijke alfabetiseringscursus;constaterende dat hierdoor een onwenselijke financiële drempel wordt opgeworpen voor deze analfabeten die willen voldoen aan hun inburgeringsplicht; verzoekt de regering de lening van DUO open te stellen voor inburgeringsplichtigen die ter voorbereiding op hun inburgering een alfabetiseringscursus willen volgen en gaat over tot de orde van de dag. De voorzitter: Deze motie is voorgesteld door de leden Ulenbelt en Karabulut. Naar mij blijkt wordt de indiening ervan voldoende ondersteund. Zij krijgt nr. 66 (32824). Mevrouw Yücel (PvdA): Voorzitter. Om ervoor te zorgen dat nieuwkomers zo snel mogelijk volwaardig kunnen meedoen in de Nederlandse samenleving is een goede inburgering cruciaal. Daarvoor is belangrijk dat bij de inburgering een goede basiskennis wordt verworven met betrekking tot de Nederlandse taal de Nederlandse samenleving en onze essentiële waarden. De PvdA is erg blij dat de inburgering wordt versterkt met de arbeidsmarktmodule. Echter de PvdA is van mening dat deze module in de uitwerking meer moet zijn dan sollicitatievaardigheden en kennis van de arbeidsmarkt. Wij zijn dan ook heel blij dat de minister op ons verzoek heeft toegezegd dat het persoonlijke actieplan naar werk een concreet onderdeel wordt van de uitwerking van deze module. We zijn ook erg blij met de toezegging dat de minister gaat verkennen op welke wijze de geslaagde inburgeraar gebruik kan maken van bestaande voorzieningen en projecten die gericht zijn op het verwerven van een baan met waar nodig bijscholing. De minister heeft tevens aangegeven om naar de suggestie van de PvdA te kijken om rolmodellen van geslaagde inburgeraars te betrekken bij de inburgering. Kan dit minister dit punt ook meenemen in zijn schriftelijke terugkoppeling? Wij zijn van mening dat de toevoeging van de arbeidsmarktmodule een belangrijke ontwikkeling is bij het inburgeringsbeleid. Het geeft de nieuwkomer een betere basis om aan een baan te komen want werk biedt perspectief geeft eigenwaarde maakt je financieel onafhankelijk en zorgt ervoor dat je echt kan meedoen. Wij kijken dan ook zeer uit naar de schriftelijke terugkoppelingen over de verdere uitwerking van deze module en de aan de Kamer gedane toezeggingen. De heer Azmani (VVD): Voorzitter. Ik kan erg kort zijn. Ik dank de minister voor het algemeen overleg dat wij hebben gehad. Ik ben ook blij dat deze minister aandacht heeft voor het aspect fraude rondom inburgeringsexamens. De minister heeft tijdens het algemeen overleg daarvoor een heel arsenaal aan instrumenten aangegeven. Ik ben ook blij met de toezegging die de VVDheeft gekregen om dat arsenaal ook daadwerkelijk te monitoren en na een jaar te evalueren. Het andere punt is de arbeidsmarktmodule een gekoesterde wens van de VVD. Het gaat er niet alleen om dat je kennis opdoet van de Nederlandse samenleving of de Nederlandse taal maar het gaat er ook om dat je laat zien dat je wilt investeren in en bijdragen aan de Nederlandse samenleving en ook actief wilt zijn in de Nederlandse samenleving. Mijn voorgangster mevrouw Yücel had het er al over dat er op dat punt nog iets zou moeten komen. Kamerbreed was men het daar eigenlijk wel over eens. De minister heeft tijdens het algemeen overleg aangegeven daarover te zullen nadenken en daarmee voor het eerstvolgende algemeen overleg over inburgering te zullen komen zodat er ook kortsluiting is met participatie. Ik kan mij wel voorstellen dat dit op gemeentelijk niveau gebeurt gezien de opdrachten rondom participatie op dat niveau. De vergadering wordt enkele ogenblikken geschorst. Minister Asscher: Voorzitter. Laat ik beginnen om namens het kabinet de heer De Graaf van harte geluk te wensen met zijn verjaardag en de wens uit te spreken dat hij nog vele jaren in gezondheid mag leven en onder ons mag verkeren. Desalniettemin ontraad ik zijn motie. Het kabinet hecht zeer aan de arbeidsmarktmodule een afspraak uit het regeerakkoord en een belangrijke aanvulling op het inburgeringstraject dat wij hier hebben vormgegeven en die mensen in staat moet stellen om ook echt mee te doen. Ik vervolg met de motie op stuk nr. 66 van de heer Ulenbelt medeondertekend door mevrouw Karabulut. Gegeven het feit dat het hier waarschijnlijk om een beperkte groep gaat en er niet wordt gevraagd om de bedragen te veranderen ben ik bereid om ernaar te kijken. Ik verzoek de heer Ulenbelt om de motie aan te houden. Ik zorg ervoor dat ik in september heb uitgezocht hoe groot de groep is en of het wel of niet kan. De motie kan dan in stemming worden gebracht. Als de motie nu in stemming gebracht moet worden zou ik haar ontraden omdat ik nu te onzeker ben over wat wij ons daarmee op de hals halen. Ik wil er met een welwillend oog naar kijken en er in september op terugkomen. De heer Ulenbelt (SP): Ik stel een welwillende minister altijd heel erg op prijs dus ik houd de motie aan. De voorzitter: Op verzoek van de heer Ulenbelt stel ik voor zijn motie (32824 nr. 66) aan te houden. Daartoe wordt besloten. Minister Asscher: Mevrouw Yücel heeft gevraagd om terug te komen op de rolmodellen in de terugkoppeling zoals is toegezegd. Dat zal ik zeker doen. Het is altijd een belangrijk middel. Hetzelfde geldt voor de vraag van de heer Azmani. Van de onderwerpen die hij in het algemeen overleg aan de ordeheeft gesteld bevestig ik nogmaals dat ik daarop terugkom bij de eerste berichten over de arbeidsmarktmodule en in de volgende brief voorafgaand aan ons volgende algemeen overleg rond de inburgering. De beraadslaging wordt gesloten. De voorzitter: Komende dinsdag stemmen wij over de ingediende moties. Ik kijk even rond zie dat alle woordvoerders voor het volgende VAO aanwezig zijn en stel voor dat wij iets vooruitlopend op het schema gewoon doorgaan.