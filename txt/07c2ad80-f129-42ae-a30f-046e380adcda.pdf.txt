7 Stemming Wet integrale suïcidepreventie Stemming Wet integrale suïcidepreventie Aan de orde is de stemming in verband met het Voorstel van wet van de leden Bikker Westerveld Krul Diederik van Dijk Dobbe Kostić Van der Plas en Joseph tot wijziging van de Wet publieke gezondheid ter bevordering en verankering van integrale suïcidepreventie (Wet integrale suïcidepreventie) (35754). (Zie vergadering van 14 mei 2024.) De voorzitter: Heel goed. Dan gaan we stemmen. In stemming komt het wetsvoorstel. De voorzitter: Ik constateer dat de leden van de fracties van de SP GroenLinks-PvdA de PvdD DENK Volt D66 NSC de VVD de ChristenUnie de SGP het CDA BBB JA21 en de PVV voor dit voorstel hebben gestemd en de leden van de fractie van FVD ertegen zodat het is aangenomen. Dan mag ik nu de vraag der vragen stellen. Is mevrouw Bikker bereid om de verdediging in de Eerste Kamer ter hand te nemen om ervoor te zorgen dat het ook daar wordt aangenomen? Wat is daarop uw antwoord? Mevrouw Bikker (ChristenUnie): Voorzitter. Vanzelfsprekend ben ik bereid om dit samen met de acht partijen die dit wetsvoorstel dragen zo snel mogelijk naar de Eerste Kamer te brengen. We hopen dat dit zo snel mogelijk kracht van wet krijgt. Heel veel dank aan al die mensen die hierbij betrokken zijn geweest. De voorzitter: Heel goed. Dan wens ik u daar veel succes mee. De heer Van Baarle. De heer Van Baarle (DENK): Voorzitter. Ik was even abuis. Werd de fractie van DENK genoemd? Als dat niet zo was dan wil ik ons wel graag in de Handelingen hebben. De voorzitter: Die werd genoemd. De heer Van Baarle (DENK): Ah dank. De voorzitter: Maar die willen we best nog een keer noemen. Er komen verkiezingen aan dus we moeten elkaar een beetje helpen.