23 Stemmingen aangehouden motie VAO Laaggeletterdheid Aan de orde is de stemming over een aangehouden motie ingediend bij het debat over Laaggeletterdheid te weten: - de motie-Elias over inkopen educatietrajecten (28760 nr. 27). (Zie vergadering van 27 oktober 2011.) De voorzitter: De motie-Elias (28760 nr. 27) is in die zin gewijzigd dat zij thans luidt: Motie De Kamer gehoord de beraadslaging overwegende dat de educatietrajecten taal en rekenen worden ingekocht bij regionale opleidingscentra; overwegende dat de regering dient te waken over de kwaliteit en effectiviteit van genoemde educatietrajecten en de prijs-kwaliteitsverhouding zo optimaal mogelijk dient te zijn; constaterende dat ook private educatieaanbieders van taal- en rekentrajecten in de toekomst een rol kunnen spelen in de beoogde kwaliteitsslag maar er geen criteria zijn waaraan deze moeten voldoen; constaterende dat lering moet worden getrokken uit de marktwerking in het aanbod van inburgeringscursussen opdat negatieve effecten die zich daarbij voordeden worden voorkomen; verzoekt de regering voor 1 juni 2012 eenduidige criteria op te stellen voor educatietrajecten taal en rekenen die zowel voor regionale opleidingscentra als overige toekomstige aanbieders gelden; en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 32 (28760). Ik stel vast dat wij hier nu over kunnen stemmen. In stemming komt de gewijzigde motie-Elias (28760 nr. 32). De voorzitter: Ik constateer dat de aanwezige leden van de fracties van GroenLinks D66 de VVD de SGP en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.