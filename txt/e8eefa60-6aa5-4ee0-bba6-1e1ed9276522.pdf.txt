41 Regeling van werkzaamheden De voorzitter: We gaan stemmen maar voordat we dat gaan doen geef ik eerst het woord aan mevrouw Ellemeet. Mevrouw Ellemeet (GroenLinks): Voorzitter. Het is wat laat maar nu mijn motie op stuk nr. 10 (34725-XVI) over onderzoek naar de zorgtoeslag vandaag is aangenomen zou ik graag een brief ontvangen van de regering waarin zij uitlegt hoe zij deze motie gaat uitvoeren. De voorzitter: Ik stel voor het stenogram van dit deel van de vergadering door te geleiden naar het kabinet. De heer Van Raak. De heer Van Raak (SP): Voorzitter. Van de motie op stuk nr. 109 (27859) wil ik de tweede constatering schrappen. De voorzitter: De motie-Van Raak c.s. (27859 nr. 109) is in die zin gewijzigd dat zij thans luidt: Motie De Kamer gehoord de beraadslaging constaterende dat de Basisregistratie Personen (BRP) een fiasco is geworden waarbij tientallen miljoenen euro belastinggeld zijn verspild; verzoekt de regering in de komende bezinningsperiode ook te bekijken of en hoe (een deel van) dit geld kan worden teruggehaald en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 110 was nr. 109 (27859).