6 Regeling van werkzaamheden (stemmingen) De voorzitter: Ik stel voor zo dadelijk ook te stemmen over de moties die zijn ingediend bij het notaoverleg over het verdrag betreffende de Aziatische Infrastructuurinvesteringsbank (34332). Daartoe wordt besloten. De voorzitter: Dan geef ik nu het woord aan mevrouw Koser Kaya die een verzoek heeft met betrekking tot de stemmingslijst. Mevrouw Koser Kaya (D66): Voorzitter. Bij de stemmingen over de moties ingediend bij de behandeling van de begroting van Binnenlandse Zaken en Koninkrijksrelaties wil ik de motie-Koser Kaya c.s. op stuk nr. 40 aanhouden. De voorzitter: Op verzoek van mevrouw Koser Kaya stel ik voor haar motie (34300-VII nr. 40) aan te houden. Daartoe wordt besloten. De voorzitter: Dan geef ik het woord aan de heer Kuzu. De heer Kuzu (Groep Kuzu/Öztürk): Bij de stemmingen over de moties ingediend bij de behandeling van de begroting van Buitenlandse Zaken wil ik graag een hoofdelijke stemming over mijn motie op stuk nr. 38. De voorzitter: Over de motie-Kuzu (34300-V nr. 38) gaan wij hoofdelijk stemmen. Mevrouw Siderius (SP): Bij de stemmingen over de moties ingediend bij het VAO Evaluatie Wet ontwikkelingskansen door kwaliteit en educatie willen wij graag eerst stemmen over de motie-Rog/Van Meenen (34242 nr. 4) en daarna over de motie-Van Meenen/Siderius (34242 nr. 3). Dat is afgestemd met de collega's van het CDA. De voorzitter: Er wordt eerst gestemd over de motie op stuk nr. 4 en dan over de motie op stuk nr. 3. Ik constateer dat de Kamer daar geen bezwaar tegen heeft. Dan geef ik het woord aan de heer Taverne.De heer Taverne (VVD): Voorzitter. Ik zou graag uitstel van de stemmingen willen vragen over de wijzigingen van het Statuut van Rome inzake het Internationaal Strafhof (33865 en 33866) en de bij de behandeling daarvan ingediende moties. Dat zijn de punten 21 22 en 23 van de stemmingslijst. De voorzitter: Een verzoek om uitstel van de stemmingen onder de punten 21 22 en 23. Het gaat om uitstel van stemmingen over het wetsvoorstel Goedkeuring en uitvoering voor de wetgeving op Koninkrijksniveau van de op 10 en 11 juni 2010 te Kampala aanvaarde wijzigingen van het Statuut van Rome inzake het Internationaal Strafhof. Daar hebt u de steun van de meerderheid van de Kamer voor nodig. Wij kunnen het ook omdraaien: heeft de Kamer hier bezwaar tegen? Mevrouw Van Veldhoven (D66): Het is goed gebruik dat een fractie ook een reden erbij geeft wanneer zij uitstel van stemmingen aanvraagt. Voordat onze fractie haar oordeel kan vormen zouden wij die graag willen vernemen. De voorzitter: Ik geloof dat er geen bezwaar is tegen uitstel van stemmingen. De heer Taverne (VVD): Ik wil dat graag toelichten. Vorige week en deze week is de Assembly of States Parties. Alle lidstaten die betrokken zijn bij het Internationaal Strafhof zijn bijeen in Den Haag. Daar wordt een aantal belangrijke en belangwekkende discussies gevoerd. Ik wil graag de uitkomst daarvan afwachten. De heer Servaes (PvdA): Het spijt mij enorm maar dit wetsvoorstel ligt er al heel lang. De behandeling is een paar keer uitgesteld. Er zijn gestes gedaan aan de VVD-fractie. Het staat inhoudelijk volledig los van wat er deze week besproken is. Ik zou er de voorkeur aan geven om nu tot stemming over te gaan. De voorzitter: In dat geval moeten wij nog even verder kijken. De heer Van Vliet (Van Vliet): Ja nu gaan wij los. Ik steun uitstel van de stemmingen. De heer Voordewind (ChristenUnie): Ik begrijp de urgentie maar als een collega vraagt om één week uitstel dan gaan wij daar niet voor liggen. Mevrouw Thieme (PvdD): Steun. De voorzitter: Steun voor uitstel dus.De heer Knops (CDA): Steun voor uitstel. De heer Bisschop (SGP): Steun voor uitstel. De heer Klein (Klein): Steun. De voorzitter: Mijnheer Sjoerdsma de D66-fractie heeft zich hierover zojuist uitgesproken. O nee die wilde een reden horen. Excuses. Excuses. De heer Sjoerdsma (D66): Wat mijn fractie betreft kunnen wij vandaag ook gewoon stemmen. De heer Van Bommel (SP): Verschillende Kamerleden zijn naar de vergadering geweest hier in Den Haag. De Kampala-amendementen zijn een wezenlijk onderdeel van de discussie dus uitstel lijkt mij op grond daarvan te rechtvaardigheden. De heer Grashoff (GroenLinks): Mijn fractie kan nu gewoon stemmen. De voorzitter: Een meerderheid steunt het verzoek om uitstel van stemmingen over de door de heer Taverne genoemde punten. Ze komen op een later moment terug op de stemmingslijst. Dan gaan wij nu stemmen.