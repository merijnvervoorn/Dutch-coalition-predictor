25 Dienst Regelingen Aan de orde is het debat naar aanleiding van een algemeen overleg op 23 november 2011 over de Dienst Regelingen. De voorzitter: Vanmiddag hebben we eerst twee VAO's. Daarna gaan we verder met de behandeling van het onderdeel Landbouw en Natuur van de begroting van EL&I. De spreektijden tijdens dit debat zijn heel bijzonder om het zo maar eens uit te drukken. Ik stel dan ook voor om heel snel te beginnen met het indienen van de moties. Daarna kunnen we snel verder gaan met de begrotingsbehandeling. De spreektijden tijdens de VAO's zijn twee minuten per woordvoerder. Ik sta geen interrupties toe. U weet dat de moties binnen de spreektijd moeten worden ingediend mevrouw Jacobi? Mevrouw Jacobi (PvdA): Voorzitter. Ik dien één motie in in het kader van de Dienst Regelingen. Motie De Kamer gehoord de beraadslaging overwegende dat in het adviesrapport Dienst Regelingen wordt voorgesteld de subsidieregelingen onder € 1000 te schrappen; overwegende dat het subsidiestelsel natuur- en landschapsbeheer is bedoeld voor het stimuleren van agrarisch natuur- en landschapsbeheer; overwegende dat samenwerking de kwaliteit bevordert zoals aangetoond in de Noardlike Fryske Wâlden; overwegende dat het mogelijk moet worden collectieve aanvragen te doen; verzoekt de regering tot een regeling te komen waarbij meerdere kleinere aanvragen worden gebundeld en collectief worden behandeld en gaat over tot de orde van de dag. De voorzitter: Deze motie is voorgesteld door het lid Jacobi. Naar mij blijkt wordt de indiening ervan voldoende ondersteund. Zij krijgt nr. 25 (29246). Mevrouw Jacobi (PvdA): Bij wijze van toelichting merk ik op dat je hierbij kunt denken aan de de-minimisregeling die ook voor andersoortige activiteiten in Europees verband is bedoeld.De heer Van Gerven (SP): Voorzitter. Ik dien één motie in. Motie De Kamer gehoord de beraadslaging spreekt in z'n algemeenheid de waardering uit voor het adviesrapport Dienst Regelingen tot uw dienst; van mening dat ook kleine boeren recht hebben op agrarische natuursubsidies; verzoekt de regering niet de aanbeveling uit het adviesrapport over te nemen om de minimumgrens voor uitbetaling van agrarische natuursubsidies te verhogen en gaat over tot de orde van de dag. De voorzitter: Deze motie is voorgesteld door de leden Van Gerven en Jacobi. Naar mij blijkt wordt de indiening ervan voldoende ondersteund. Zij krijgt nr. 26 (29246). De heer Graus (PVV): Voorzitter. Ik heb ook één motie. Ik heb van minister Opstelten begrepen dat het alarmnummer 144 red een dier rond de 1000 meldingen per dag heeft opgeleverd. Daarom dien ik de volgende motie in. Motie De Kamer gehoord de beraadslaging verzoekt de regering te onderzoeken of de "opslagplaatsen" vallende onder de Dienst Regelingen ten behoeve van in beslag genomen dieren zowel kwantitatief als (veterinair) kwalitatief voldoen aan de verwachte toename van het aantal in beslag te nemen dieren door de komst van het nationaal alarmnummer 144 en de dierenpolitie en gaat over tot de orde van de dag. De voorzitter: Deze motie is voorgesteld door het lid Graus. Naar mij blijkt wordt de indiening ervan voldoende ondersteund. Zij krijgt nr. 27 (29246). Er hebben zich geen andere sprekers bij mij gemeld. We wachten tot de staatssecretaris beschikt over de moties. De vergadering wordt enkele ogenblikken geschorst.Bleker Staatssecretaris Bleker: Voorzitter. Ik kan één advies geven voor drie moties. Ik zie ze alle drie als ondersteuning van beleid. Ik heb wel een kanttekening: de subsidieregeling voor natuur waarbij ook de provincies in beeld zijn behoort te geschieden in overleg met de provincies en met respect voor de positie van de provincies. Voor het overige zijn alle drie de moties ondersteuning van beleid. De beraadslaging wordt gesloten. De voorzitter: Ik dank de staatssecretaris voor zijn antwoord. De stemmingen over de moties zijn volgende week dinsdag.