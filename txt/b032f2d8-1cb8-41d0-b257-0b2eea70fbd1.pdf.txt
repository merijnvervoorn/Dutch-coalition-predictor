2 Beëdiging van mevrouw J.A.M.J. van den Berg (CDA) Aan de orde is Beëdiging van mevrouw J.A.M.J. van den Berg (CDA). De voorzitter: Ik geef het woord ... Ik zie mevrouw Leijten nog niet om haar verslag uit te brengen namens de commissie voor het onderzoek van de Geloofsbrieven. We wachten even een enkel moment. Ik geef meteen het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Het woord is aan mevrouw Leijten. Mevrouw Leijten fungerend voorzitter der commissie: Voorzitter. Op deze verdrietige dag voor de democratie moeten er ook procedurele dingen geregeld worden. De heer Van der Molen van het CDA is helaas ziek uitgevallen en daarom wordt hij vervangen. Ik weet zeker dat ik hem vanaf hier namens alle collega's beterschap wens. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw J.A.M.J. van den Berg-Jansen te Goes. De commissie is eenparig tot de conclusie gekomen dat mevrouw Van den Berg-Jansen terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de eden zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal voor zover dat mogelijk is te gaan staan. Mevrouw Van den Berg-Jansen is in het gebouw der Kamer aanwezig om de voorgeschreven eden af te leggen. Ik verzoek de griffier haar binnen te leiden. Nadat mevrouw Van den Berg door de Griffier is binnengeleid legt zij in handen van de Voorzitter de bij de wet voorgeschreven eden af. De voorzitter: Dan wil ik u van harte feliciteren dat u weer deel uitmaakt van de Tweede Kamer. Heel veel succes. Ik schors de ver-gadering voor een enkel moment zodat u de felicitaties in ontvangst kan nemen. De vergadering wordt enkele ogenblikken geschorst.