5 Regeling van werkzaamheden De voorzitter: Dan een korte regeling van werkzaamheden. Ik deel aan de Kamer mee dat de vaste commissie voor Digitale Zaken het lid Dekker-Abdulaziz tot haar ondervoorzitter heeft gekozen. Ik benoem in het Presidium het lid Kuik tot lid in de bestaande vacature. Daarnaast heb ik het genoegen gehad om vandaag deze kubus in ontvangst te nemen van de rapporteurs EU-werkwijze. We weten allemaal dat de Europese besluitvorming ook impact heeft op en gevolgen heeft voor de Nederlandse wet- en regelgeving. Het is heel mooi dat de rapporteurs de heer Van Wijngaarden en mevrouw Koekkoek en in het verleden mevrouw Kamminga deze kubus hebben ontwikkeld. Er staan allerlei mogelijkheden en instrumenten op die je als Kamerlid hebt om invloed uit te kunnen oefenen op de besluitvorming. Er staat ook een QR-code bij. Op basis daarvan kan je ook weer op een geschikte website komen. Dat is heel mooi. Dus even reclame voor het werk dat Kamerleden naast hun werk doen. Waarvoor dank.