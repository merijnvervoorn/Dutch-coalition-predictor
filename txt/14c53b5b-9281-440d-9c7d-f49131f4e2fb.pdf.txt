9 Stemmingen moties Verlenging Nederlandse bijdrage MINUSMA Aan de orde zijn de stemmingen over moties ingediend bij het debat over de artikel 100-brief inzake verlenging Nederlandse bijdrage MINUSMA (Mali) te weten: - de motie-Karabulut over geen Nederlandse militairen naar Mali sturen (29521 nr. 356); - de motie-Van Ojik over klimaatverandering in Mali (29521 nr. 357) (overgenomen). (Zie vergadering van 12 december 2017.) De voorzitter: Ik geef gelegenheid tot het afleggen van een stemverklaring vooraf. De heer De Roon (PVV): Voorzitter. Mijn eerste stemverklaring gaat over de motie van mevrouw Karabulut tegen verlenging van de Nederlandse militaire missie in Mali. De overwegingen die mevrouw Karabulut aanvoert voor haar motie deelt de PVV niet. Want anders dan mevrouw Karabulut is de PVV tegen deze verlenging omdat wij vinden dat Nederlandse militairen hier in Nederland moeten zijn om onze burgers onze openbare ruimtes en onze grenzen te beveiligen tegen islamitisch terrorisme en niet midden in de Sahara. Sinds het begin van de missie is er al ruim 500 miljoen euro van de Nederlandse belastingbetaler besteed aan Mali. Verlenging van die missie met nog een jaar à 50 miljoen euro vinden wij verspilling. De conclusie van de motie van mevrouw Karabulut delen wij natuurlijk wel. De PVV zal dus voor deze motie stemmen om de missie niet te verlengen. Voorzitter als u het goed vindt zou ik ook meteen de tweede stemverklaring over de volgende motie van mevrouw Karabulut kunnen afleggen. De voorzitter: En die gaat over de artikel 100-brief inzake de Nederlandse bijdrage aan Resolute Support? De heer De Roon (PVV): Ja die gaat over de missie in Afghanistan. Ook daar heeft mevrouw Karabulut een motie ingediend om zich tegen de verlenging van die missie uit te spreken. Zij heeft daar overwegingen voor aangevoerd die ik wel kan delen maar er zijn voor de PVV twee andere meer belangrijke overwegingen om tegen de aanwezigheid van Nederlandse militairen in Afghanistan te zijn. Ten eerste vinden wij dat Nederland in het verleden al genoeg menselijke en financiële slachtoffers heeft gebracht voor de bestrijding van die islamitische extremisten in Afghanistan. Meer offers mogen van de Nederlandse belastingbetaler de Nederlandsesamenleving niet gevraagd worden. Ten tweede vinden wij ook hier dat de Nederlandse militairen hier in Nederland moeten zijn om onze burgers openbare ruimtes en grenzen te beveiligen tegen islamitische terroristen en niet in de woestenij die Afghanistan heet. Dus wij zullen uiteindelijk ook voor deze motie stemmen. De voorzitter: Dank u wel. Dan gaan we nu stemmen bij agendapunt 3. De fractie van de PVV wordt aantekening verleend tegen de overgenomen motie op stuk nr. 357 te zijn. In stemming komt de motie-Karabulut (29521 nr. 356). De voorzitter: Ik constateer dat de leden van de fracties van de SP de PvdD DENK de PVV en FvD voor deze motie hebben gestemd en de leden van de overige fracties ertegen zodat zij is verworpen.