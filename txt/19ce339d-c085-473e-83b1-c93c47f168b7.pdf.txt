46 Stemming motie Protocol inzake sociale zekerheid Aan de orde is de stemming over een aangehouden motie ingediend bij de behandeling van het wetsvoorstel Goedkeuring van het protocol tussen het Koninkrijk der Nederlanden en het Koninkrijk Marokko inzake sociale zekerheid te weten: - de motie-Schut-Welkzijn over een drempel van 26 weken werken voor EU-onderdanen (34489 nr. 7). (Zie vergadering van 19 januari 2017.) De voorzitter: De motie-Schut-Welkzijn (34489 nr. 7) is in die zin gewijzigd dat zij thans luidt: Motie De Kamer gehoord de beraadslaging constaterende dat uitkeringen in Nederland zijn opgebracht door de Nederlandse belastingbetaler; overwegende dat we moeten voorkomen dat mensen naar Nederland komen om hier van ons sociale vangnet gebruik te maken zonder daar zelf aan te hebben bijgedragen; constaterende dat EU-migranten met een arbeidsverleden nu direct een werkloosheidsuitkering kunnen aanvragen; van mening dat het rechtvaardig is dat uitkeringen worden betaald door het land waar de rechten zijn opgebouwd zoals dit ook bij de AOW het geval is; overwegende dat in Nederland mensen 26 weken moeten hebben gewerkt voordat zij een werkloosheidsuitkering kunnen aanvragen; overwegende dat de onderhandeling over de herziening van de coördinatieverordening waar deze wachtperiode deel van uitmaakt dit voorjaar start; verzoekt de regering te streven naar een drempel van 26 weken werk voordat EU-migranten bij eerste vestiging in Nederland een werkloosheidsuitkering kunnen aanvragen bij herziening van de coördinatieverordening socialezekerheidsstelsels en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 9 was nr. 7 (34489). Ik stel vast dat wij hier nu over kunnen stemmen.In stemming komt de gewijzigde motie-Schut-Welkzijn (34489 nr. 9 was nr. 7). De voorzitter: Ik constateer dat de aanwezige leden van de fracties van D66 Van Vliet 50PLUS Houwers Monasch de VVD de SGP de ChristenUnie het CDA de Groep Bontes/Van Klaveren en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.