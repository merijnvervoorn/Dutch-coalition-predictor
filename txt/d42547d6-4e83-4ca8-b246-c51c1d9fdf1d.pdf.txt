5 Regeling van werkzaamheden Regeling van werkzaamheden De voorzitter: Ik stel voor dinsdag ook te stemmen over de aangehouden motie-Wiegman-van Meppelen Scheppink c.s. (30825 nr. 168) en de brief van de vaste commissie voor Infrastructuur en Milieu over een adviesaanvraag aan de Algemene Rekenkamer inzake een voorstel tot wijziging van de begrotingsstructuur van de begroting van het ministerie van Infrastructuur en Milieu (31865 nr. 38). Op verzoek van de aanvrager stel ik voor het dertigledendebat over PIP-borstimplantaten van de lijst met debatten af te voeren. Op verzoek van het lid De Jong stel ik voor zijn motie op stuk 25883 nr. 201 opnieuw aan te houden. Dit betekent dat de in artikel 69 tweede lid genoemde termijn van twee maanden voor deze motie opnieuw gaat lopen. Ik stel voor toestemming te verlenen tot het houden van een wetgevings- c.q. notaoverleg met stenografisch verslag op: maandag 19 maart 2012 - van 11.00 uur tot 18.00 uur van de vaste commissie voor Veiligheid en Justitie over het wetsvoorstel Wijziging van de Algemene wet bestuursrecht en aanverwante wetten met het oog op enige verbeteringen en vereenvoudigingen van het bestuursprocesrecht (Wet aanpassing bestuursprocesrecht) (32450) en het wetsvoorstel Aanvulling van de Algemene wet bestuursrecht met bepalingen over nadeelcompensatie en schadevergoeding bij onrechtmatige overheidsdaad (Wet nadeelcompensatie en schadevergoeding bij onrechtmatige besluiten) (32621); maandag 2 april 2012 - van 10.00 uur tot 16.00 uur van de vaste commissie voor Veiligheid en Justitie over het wetsvoorstel Vaststelling van een Wet forensische zorg en daarmee verband houdende wijzigingen in diverse andere wetten (Wet forensische zorg) (32398); maandag 23 april 2012 - van 11.00 uur tot 15.00 uur van de vaste commissie voor Veiligheid en Justitie over het wetsvoorstel Wijziging van boek 2 van het Burgerlijk Wetboek en de Wet op het financieel toezicht in verband met de bevoegdheid tot aanpassing en terugvordering van bonussen van bestuurders en dagelijks beleidsbepalers en deskundigheidstoetsing van commissarissen (clawbackregeling) (32512); - van 15.00 uur tot 18.00 uur over het wetsvoorstel Wijziging van boek 2 van het Burgerlijk Wetboek ter verduidelijking van de artikelen 297a en 297b (32873). Ik stel voor toe te voegen aan de agenda van de Kamer: - het wetsvoorstel Invoering van een bankenbelasting (Wet bankenbelasting) (33121); - het wetsvoorstel Wijziging van de Algemene wet bestuursrecht de Wet griffierechten burgerlijke zaken en enige andere wetten in verband met de verhoging van griffierechten (33071); - het wetsvoorstel Wijziging van het Wetboek van Strafrecht het Wetboek van Strafvordering en het Wetboek van Strafrecht BES met het oog op de verruiming van de mogelijkheden tot strafrechtelijke aanpak van huwelijks-dwang polygamie en vrouwelijke genitale verminking (32840); - het wetsvoorstel Wijziging van de Wegenverkeerswet 1994 in verband met het verbeteren van de aanpak van het rijden onder invloed van drugs (32859); - het wetsvoorstel Goedkeuring van de op 14 juni 2005 te Stockholm tot stand gekomen Maatregel 1 (2005) bijlage VI bij het Protocol betreffende milieubescherming bij het Verdrag inzake Antarctica Aansprakelijkheid voortvloeiend uit milieubedreigende noodsituaties (Trb. 2005 333 en 2008 187) en van de op 17 april 2009 te Baltimore tot stand gekomen Maatregel 15 (2009) Aan land gaan van personen van passagiersschepen in het gebied waarop het Verdrag inzake Antarctica van toepassing is (Trb. 2009 218) en Maatregel 16 (2009) Wijziging van Bijlage II bij het Protocol betreffende milieubescherming bij het Verdrag inzake Antarctica: Instandhouding van de flora en fauna van Antarctica (Trb. 2009 219) (32868 (R1959)); - het wetsvoorstel Wijziging van de Wet bescherming Antarctica (implementatie van een viertal maatregelen als bedoeld in artikel IX van het Verdrag inzake Antarctica waarbij de bescherming van het Antarctisch gebied wordt uitgebreid) (32869). Overeenkomstig de voorstellen van de voorzitter wordt besloten. De voorzitter: Het woord is aan de heer El Fassed. De heer El Fassed (GroenLinks): Voorzitter. The Jakarta Post meldt dat de Indonesische regering Nederland een deadline heeft opgelegd voor de verkoop van tanks. De minister van Defensie moet voor eind maart besluiten of hij zijn tanks met grote korting aan Indonesië wil verkopen. In december heeft een Kamermeerderheid mijn motie aangenomen waarin de regering wordt verzocht af te zien van deze deal. Met het oog op het reeds door mij aangevraagde dertigledendebat ter zake zou ik gezien de deadline van eind maart graag per ommegaande zien dat in de brief die de vaste commissie voor Buitenlandse Zaken reeds op 2 februari 2012 heeft gevraagd van de ministers van Buitenlandse Zaken en Defensie ook opheldering wordt gegeven over dit ultimatum van eind maart. Daarnaast verzoek ik de minister van Defensie geen onomkeerbare stappen te zetten in deze zaak totdat de Kamer de mogelijkheid heeft gehad om met hem hierover te spreken. De heer Timmermans (PvdA): De PvdA-fractie steunt dit verzoek. Mevrouw Ouwehand (PvdD): De Partij voor de Dieren steunt dit verzoek ook. De voorzitter: Wij zullen het stenogram doorgeleiden naar het kabinet. Mijnheer El Fassed uw tweede verzoek. De heer El Fassed (GroenLinks): Voorzitter. Op 14 februari 2012 deed ik een rappel over een brief van de regering over de Nederlandse inzet bij de onderhandelingen over een wapenhandelsverdrag. Tot op heden hebben wij die brief niet gekregen. Nu de onderhandelingen inmiddels voorbij zijn en met het oog op deeindonderhandelingen voor de totstandkoming van een wapenhandelsverdrag zou ik in de brief naast de Nederlandse inzet voorafgaand aan de onderhandelingen die van 13 tot 17 februari hebben plaatsgevonden opgenomen willen hebben een stand van zaken en de Nederlandse inzet voor de eindonderhandelingen. De voorzitter: We zullen het stenogram doorgeleiden. Het woord is aan mevrouw Van Gent. Mevrouw Van Gent (GroenLinks): Voorzitter. Wij hebben de laatste tijd veel debatten gevoerd over de problemen op het spoor vooral als het een beetje gaat sneeuwen of vriezen. Wij hebben daarover een debat gevoerd met de minister. Vanmorgen stond er een verhaal in de Volkskrant dat wij niet helemaal goed zijn geïnformeerd sterker nog dat wij onvolledig zijn geïnformeerd over de precieze problemen op het spoor en het aantal wissels dat wel of niet goed zou werken. Als dit waar is komt de minister toch in zwaar weer terecht. Ik wil graag een debat met de minister aanvragen om deze kwestie op te helderen. Mevrouw Ouwehand (PvdD): De Partij voor de Dieren steunt het verzoek om een debat. Ik reken erop dat de VVD gelet op eerdere stevige woorden over de problemen op het spoor zich daarbij van harte aansluit. Mevrouw Van Toorenburg (CDA): Wij hebben nu geen behoefte aan een debat over de bevroren wissels. Wij willen wel graag een brief die wij kunnen betrekken bij het AO over het spoor. Mevrouw Berndsen (D66): D66 steunt de aanvraag van het debat. De heer Aptroot (VVD): Dit verzoek wordt gedaan naar aanleiding van een krantenbericht. Dat begrijp ik wel. In het verslag – ik zal één zinnetje voorlezen – staat echter: op vrijdag 3 februari hebben zich 23 storingen in de wissels voorgedaan die langer dan een halfuur duurden met effect op de treindienst. Ik ben het eens met het vragen van een brief maar ik heb nog een verzoek aan u voorzitter. Zou u voor de leden van de Kamer een cursus begrijpend lezen kunnen organiseren? De heer De Lange (PvdA): De Partij van de Arbeid steunt het verzoek om een debat. De heer Dijkgraaf (SGP): Mijn fractie geeft geen steun aan het verzoek om een debat. Een brief lijkt mij uitstekend. Volgens mij zijn de brief die al gekomen is en de uitleg van de minister volstrekt helder maar wij krijgen daar graag een bevestiging van zodat wij het zeker weten en zodat wij het kunnen betrekken bij het komende AO. De heer De Jong (PVV): Wij willen uiteraard duidelijkheid. Wij willen graag eerst een brief. Dan kunnen wij volgende week in een procedurevergadering wellicht een AO plannen of dan kunnen wij dit onderwerp bij het AO over het spoor betrekken om zo de agenda van de plenaire vergadering te ontzien.Mevrouw Gesthuizen (SP): Wij steunen het verzoek om een brief en een debat. Wat vind ik het jammer dat ik niet nog wat vaker met de heer Aptroot in debat mag! Mevrouw Van Gent (GroenLinks): Ik wil eerst even reageren op de pseudovileine opmerking van de heer Aptroot. Hij kan nu immers niets terugzeggen. Ik heb inmiddels het uitgelekte rapport waarover vanmorgen in de Volkskrant werd bericht ingezien. Er staat glashelder in dat het overgrote deel van de 390 infrastoringen te wijten is aan wisselstoringen. De heer Aptroot kun nu wel het slimste jongetje van de klas willen zijn maar mijn conclusie is dat hij dat niet is. Ten eerste zou ik het goed vinden als het rapport openbaar wordt gemaakt omdat het nu toch al op straat ligt. Ten tweede: als de meerderheid of veel van mijn collega's eerst een brief willen kan ik mij daarin vinden maar dan wil ik opheldering niet alleen over het uitgelekte stuk maar ook over de communicatie zoals deze plaatsvindt op het ministerie van I en M. Wij hebben ditzelfde gedoe immers al gehad bij het verhogen van de maximumsnelheden. Wij krijgen zo een soort ministerie van creatief boekhouden en creatieve interpretatie van de cijfers. Dat lijkt mij niet de bedoeling. Ik wil de brief graag hebben voor dinsdag 12.00 uur als dat kan. De voorzitter: We zullen het stenogram doorgeleiden naar het kabinet. Ik begrijp dat de heer Aptroot en ik samen gaan lesgeven. Ik verheug mij daar nu al op. Het woord is aan mevrouw Van Toorenburg. Mevrouw Van Toorenburg (CDA): Voorzitter. Het is altijd jammer als je na mevrouw Van Gent aan de beurt bent want dan word je meteen zo saai gevonden. Wij hebben een serieus verzoek. Wij willen graag een brief van de staatssecretaris van Veiligheid en Justitie omdat wij vanochtend in de wakkere krant moesten lezen dat er omdat luchtplaatsen niet aan de internationaal geldende eisen voldoen op dit moment vergoedingen aan gedetineerden worden betaald omdat zij toch gelucht moeten worden in die ondeugdelijke luchtkooien. Dat is toch wel een heel bizarre situatie. Daar zouden wij graag opheldering over willen hebben waarbij wij ook willen weten in hoeveel inrichtingen dit speelt en wat de staatssecretaris gaat doen om dit zo snel mogelijk op te lossen. Dit verzoek doen wij mede namens de heer Van der Steur van de VVD. Mevrouw Bouwmeester (PvdA): Mevrouw de voorzitter. Wij steunen dat verzoek volledig. Het lijkt ons heel goed als de heer Teeven in plaats van veel te roeptoeteren gewoon zijn werk goed gaat doen. De voorzitter: Nee we gaan nu geen politiek bedrijven bij de regeling van werkzaamheden. Mevrouw Gesthuizen (SP): Voorzitter. Ook steun voor de brief. Wel zou ik daarin graag meegenomen zien waarom het niet gewoon in orde is gemaakt in plaats van dat we nu vergoedingen moeten gaan betalen.Mevrouw Van Gent (GroenLinks): Voorzitter. Steun! De heer Schouw (D66): Idem voorzitter. Mevrouw Van Toorenburg (CDA): Dan zouden wij wel graag die brief snel willen hebben. Wij hebben binnenkort een algemeen overleg over het gevangeniswezen en daar kunnen wij die brief dan meteen in meenemen. De voorzitter: Goed. We zullen de datum van dat algemeen overleg in de brief melden en het stenogram doorgeleiden. Het woord is aan de heer De Lange. De heer De Lange (PvdA): Voorzitter. De Volkskrant meldt vanmorgen dat de Nederlandse regering het Amerikaans Hooggerechtshof heeft gevraagd Shell niet aansprakelijk te stellen voor mensenrechtenschendingen in Nigeria. De PvdA-fractie maakt zich grote zorgen over dit bericht. Het lijkt erop dat de Nederlandse regering zich wel heel erg voor het karretje van Shell laat spannen. Met het oog op een mogelijk debat wil de PvdA-fractie mede namens de GroenLinks-fractie graag voor volgende week woensdag een brief ontvangen van de regering waarin zij uiteenzet waarom zij dit gedaan heeft en waarom zij de toepassing van de Alien Tort Claims Act in dit geval niet steunt. De voorzitter: We zullen het stenogram doorgeleiden naar het kabinet. Het woord is aan mevrouw Koşer Kaya. Ik zie nu dat het mevrouw Berndsen wordt. Mevrouw Berndsen (D66): Voorzitter. Namens mevrouw Koşer Kaya willen wij graag een brief ontvangen van de staatssecretaris over het feit dat het aantal vaste contracten gedaald is met 97%. Wij willen die brief graag binnen een week waarin wij graag opgenomen willen hebben wat de oorzaak is wat volgens het kabinet de relatie met het ontslagrecht is en welke oplossingen het kabinet ziet. De voorzitter: Ik zal het stenogram doorgeleiden.