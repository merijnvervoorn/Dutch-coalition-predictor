25 Informele Raad Buitenlandse Zaken Handel van 19 en 20 oktober 2023 Informele Raad Buitenlandse Zaken Handel van 19 en 20 oktober 2023 Aan de orde is het tweeminutendebat Informele Raad Buitenlandse Zaken Handel van 19 en 20 oktober 2023 (2150102 nr. 2735). De voorzitter: Aan de orde is het tweeminutendebat over de informele Raad Buitenlandse Zaken Handel. Die is op 19 en 20 oktober. Drie leden hebben zich ingeschreven voor dit debat. Ik heet de minister voor Buitenlandse Handel en Ontwikkelingssamenwerking van harte welkom. De eerste spreker is mevrouw Van Esch. Zij spreekt namens de Partij voor de Dieren. Gaat uw gang. Mevrouw Van Esch (PvdD): Dank u voorzitter. Ik spreek aangezien mijn collega Christine Teunissen ziek is. In de beantwoording van het SO lazen we dat de aard van het EU-Mercosur-akkoord pas definitief zal worden bepaald op basis van de uitonderhandelde tekst met de Mercosur-landen. Daarmee zien we een groot risico dat er op korte termijn overeenstemming over de aard wordt bereikt tussen de Europese Commissie en de Mercosur-landen en dat de Kamer daarmee voor een voldongen feit komt te staan. Daarom hebben wij de volgende motie. Motie De Kamer gehoord de beraadslaging overwegende dat de Europese Commissie naar verluidt onderhandelt met de Mercosur-landen over het splitsen van het verdrag in een handelsdeel en een politiek deel waardoor nationale parlementen het verdrag niet langer hoeven goed te keuren en inwerkingtreding bespoedigd wordt; constaterende dat de Europese Commissie en de Mercosurlanden het verdrag voor 2024 willen afronden; overwegende dat de Kamer de motie (21501-02 nr. 2616) over het zich uitspreken tegen een splitsing heeft aangenomen; overwegende dat de Europese Commissie zelf kan oordelen of een akkoord inclusief mogelijke splitsing toereikend is; overwegend dat een mogelijke splitsing ook akkoord moet krijgen van de Mercosur-landen en daarmee onderdeel is van de onderhandelingen;overwegende dat het Mercosur-verdrag ook effect heeft op de Nederlandse economie en specifiek op het toekomstperspectief van de Nederlandse boeren; verzoekt het kabinet van de Europese Commissie schriftelijk te eisen dat een mogelijke splitsing voorafgaand aan een overeenkomst tussen Mercosur en de Europese Commissie aan de lidstaten wordt voorgelegd voor akkoord tijdens de Raad BZ Handel op 15 november 2023 en voor deze eis actief brede steun te zoeken bij andere lidstaten en gaat over tot de orde van de dag. De voorzitter: Deze motie is voorgesteld door de leden Van Esch Christine Teunissen en Jasper van Dijk. Zij krijgt nr. 2738 (21501-02). Dank voor uw inbreng. De heer Klink zal spreken namens de VVD. De heer Klink (VVD): Dank voorzitter. Ik heb één motie. Motie De Kamer gehoord de beraadslaging constaterende dat de EU-lidstaten samen moeten werken door middel van bijvoorbeeld exportcontrole om kritieke technologie niet in handen van rivaliserende landen te laten vallen; overwegende dat de EU-lidstaten sterk verdeeld zijn op het gebied van bescherming van kritieke technologie en dat derde landen hiervan kunnen profiteren; constaterende dat de Europese Commissie op 3 oktober jongstleden heeft aanbevolen om risicobeoordelingen uit te voeren op vier kritieke technologiegebieden: geavanceerde halfgeleiders artificiële intelligentie kwantumtechnologie en biotechnologie; verzoekt de regering de Europese Commissie te steunen in haar aanbeveling om een risicobeoordeling uit te voeren en daarnaast gezamenlijk op te trekken in EU-verband met inachtneming van Nederlandse belangen om samen met (overzeese) bondgenoten de bescherming van kritieke technologie te verbeteren en gaat over tot de orde van de dag. De voorzitter: Deze motie is voorgesteld door het lid Klink. Zij krijgt nr. 2739 (21501-02). Hartelijk dank voor uw inbreng. Mevrouw Van der Graaf had zich ingeschreven maar ze is er helaas niet. Dat betekent dus dat de eerste termijn van de Kamer beëindigd is.We gaan een paar minuten schorsen. Daarna geeft de minister een reactie op beide moties. De vergadering wordt enkele ogenblikken geschorst. De voorzitter: Aan de orde is de voortzetting van het tweeminutendebat Informele Raad Buitenlandse Zaken en Handel. Ik geef het woord aan de minister voor Buitenlandse Handel en Ontwikkelingssamenwerking. Minister Schreinemacher: Dank u wel voorzitter. Ik zal meteen overgaan tot de behandeling van de moties. Ik begin met de motie-Teunissen c.s. op stuk nr. 2738. Deze motie ontraad ik. We hebben al eerder besproken dat vooropstaat dat bij verdragen de inhoud van een akkoord altijd leidend is voor de aard ervan en daarmee ook voor de besluitvormingsprocedure die daarbij komt kijken. Dat is vastgelegd in het verdrag van Lissabon. Zolang wij niet precies weten wat de inhoud van het verdrag is kunnen wij ook niet alvast vooruitlopen op de besluitvorming van dit akkoord. Er wordt op dit moment nog onderhandeld met de Mercosur-landen over een additioneel instrument. De aard van het EU-Mercosur-akkoord zal pas definitief kunnen worden bepaald op basis van de uitonderhandelde tekst. Het is dan uiteindelijk aan de Raad om op basis van het Commissievoorstel een besluit te nemen; dat hebben we zo afgesproken in de EU. Het is nu dus gewoon nog te vroeg om dat al voor te leggen aan de Commissie. Ik ontraad daarom de motie. Natuurlijk geldt dat het kabinet de Kamer zal informeren over de positie die het van plan is om in te nemen in de Raad. Uw Kamer kan zich vervolgens uitspreken over de voorgenomen positie van Nederland. Daar leg ik natuurlijk verantwoording voor af. Daarnaast geldt dat het kabinet voortdurend bepleit dat een EU-Mercosur-akkoord in lijn met de motie-Teunissen een integraal associatieakkoord blijft. Dat zullen we ook weer doen tijdens de aanstaande Raad. Dan de motie-Klink op stuk nr. 2739. Die motie krijgt oordeel Kamer. Daar kan ik heel snel over zijn. De voorzitter: Hartelijk dank. De beraadslaging wordt gesloten. De voorzitter: Omdat de Informele Raad al deze week plaatsvindt gaan we morgen stemmen over de twee ingediende moties. Ik dank de minister. We schorsen een ogenblik en daarna gaan we door met de behandeling van de begroting Binnenlandse Zaken en Koninkrijksrelaties. We wachten even tot de woordvoerders en de bewindspersonen er zijn. De vergadering wordt enkele ogenblikken geschorst.