3 Besluit uitvoering Crisis- en herstelwet (zeventiende tranche) Aan de orde is het VSO Ontwerpbesluit tot wijziging van het Besluit uitvoering Crisis- en herstelwet (zeventiende tranche) (32127 nr. 227). De voorzitter: Aan de orde is het VSO Ontwerpbesluit tot wijziging van het Besluit uitvoering Crisis- en herstelwet (zeventiende tranche) Kamerstuk 32127 nr. 227. Ik heet de minister van Binnenlandse Zaken en Koninkrijksrelaties van harte welkom en geef mevrouw Laan-Geselschap namens de VVD het woord. Mevrouw Laan-Geselschap (VVD): Dank voorzitter. De minister heeft aangegeven positief te staan ten aanzien van het lokaal afwijken van de landelijk vastgestelde energieprestatiecoëfficiëntnorm. De Crisis- en herstelwet is volgens ons bedoeld om de bouwproductie te stimuleren en is niet in het leven geroepen om door decentrale overheden nog strengere duurzaamheidseisen voor de bouw op te leggen. Vandaar de volgende motie. Motie De Kamer gehoord de beraadslaging overwegende dat Nederland zich geplaatst ziet voor een forse bouwopgave; constaterende dat in de zeventiende tranche van de Crisisen herstelwet bij wijze van experiment een zestal gemeenten mogen afwijken van de landelijke in het Bouwbesluit 2012 genoemde energieprestatiecoëfficiënt oftewel de EPCnormen; constaterende dat de huidige landelijke norm invulling geeft aan de realisatie van duurzame woningen; constaterende dat strengere en willekeurige lokale duurzaamheidseisen leiden tot vertraging en onduidelijkheid voor de bouwsector; van mening dat strengere en willekeurige EPC-normen niet bijdragen aan het spoedig realiseren van meer woningen; verzoekt de regering artikel 6p Besluit uitvoering Crisis- en herstelwet (zeventiende tranche) te schrappen en gaat over tot de orde van de dag. De voorzitter: Deze motie is voorgesteld door het lid Laan-Geselschap. Naar mij blijkt wordt de indiening ervan voldoende ondersteund. Zij krijgt nr. 228 (32127).Dan ga ik nu naar mevrouw Van Eijs namens D66. Mevrouw Van Eijs (D66): Voorzitter. Misschien een beetje tegengesteld aan de vorige spreker vinden wij het eigenlijk wel heel goed als gemeenten het initiatief nemen om ervoor te zorgen dat de nieuwe bebouwing extra energiezuinig is. Dat is een goede stap op het gebied van duurzaamheid. Daarom hebben wij de volgende motie. Motie De Kamer gehoord de beraadslaging constaterende dat de Crisis- en herstelwet gemeenten de mogelijkheid geeft om betere energieprestaties af te dwingen; overwegende dat het veel kosteneffectiever is om de energieprestaties te verbeteren bij nieuwbouw dan bij bestaande bouw; overwegende dat het daarom beter is een gebouw direct zo energiezuinig mogelijk te bouwen in plaats van daarmee te wachten; overwegende dat het belangrijk is dat gemeenten in aanvulling op nationale regelgeving de ruimte hebben om zelf aanvullende eisen te stellen; verzoekt de regering de mogelijkheden die de Crisis- en herstelwet geeft aan gemeenten om betere energieprestaties af te dwingen nogmaals breder onder de aandacht te brengen eventueel in samenwerking met de VNG en gaat over tot de orde van de dag. De voorzitter: Deze motie is voorgesteld door het lid Van Eijs. Naar mij blijkt wordt de indiening ervan voldoende ondersteund. Zij krijgt nr. 229 (32127). Wij wachten tot deze laatste motie is gekopieerd en rondgedeeld. Dan kan de minister daarop reageren. Minister Ollongren: Ik dacht dat ik moest wachten op de laatste motie? De voorzitter: Die komt eraan. U mag beginnen hoor. Wat u wilt. Minister Ollongren: Dan begin ik vast. Ik heb geluisterd en genoteerd dus het lukt ook zonder de moties op schrift te hebben. Ik denk dat het voorstel ziet op ruimte geven aan gemeenten die dat zelf willen om vooruitlopend op de nieuwe normendie er toch zullen komen alvast duurzaam te bouwen in de woningbouw. Ik denk dat we met z'n allen graag duurzaamheid willen. We willen die omschakeling. We willen toekomstbestendig bouwen. Je bouwt immers voor de lange termijn. Daar hebben we allemaal belang bij. Zoals ik al zei worden die normen in de toekomst aangescherpt. Een zestal gemeenten wil daar via de mogelijkheid die de Crisisen herstelwet biedt nu alvast mee aan de slag. Vandaar het voorstel voor dit experiment. De motie op stuk nr. 228 van mevrouw Laan. Zij zegt dat het haar wat te willekeurig is. Het loopt vooruit op toekomstige ontwikkelingen. Ik zou mevrouw Laan willen meegeven dat de Crisis- en herstelwet deze mogelijkheid nu eenmaal biedt. Het is de keuze van deze zes gemeenten zelf om het zo te gaan doen. In de praktijk gebeurt het ook veel gewoon uit eigen initiatief van de ontwikkelaars zelf. Dus om die reden zou ik de motie willen ontraden. Mevrouw Laan-Geselschap (VVD): Mijn vraag aan de minister is als volgt. Als zij dit vindt en deze argumentatie doortrekt is ze dan van plan om op korte termijn ook het Bouwbesluit daadwerkelijk te veranderen zodat de regelgeving wederom voor alle gemeenten in Nederland hetzelfde zal zijn? Minister Ollongren: Dat zal straks wel de situatie zijn. In 2020 worden de normen in het kader van BENG Bijna EnergieNeutraal Gebouw verder aangescherpt. Wat nu voorligt is dat een zestal gemeenten vooruitloopt op die situatie. Maar wat mevrouw Laan schetst zal inderdaad gerealiseerd worden per 2020. Dan is er een motie op stuk nr. 229 van mevrouw Van Eijs. Zij zegt dat het goed is om vooruitlopend op de nieuwe situatie zo veel mogelijk energiezuinig te bouwen. Dat is waar dit experiment ook op ziet. De motie verzoekt de regering de mogelijkheden die de Crisis- en herstelwet biedt breder onder de aandacht te brengen eventueel in samenwerking met de VNG. In reactie op deze motie zou ik willen zeggen dat er natuurlijk niets op tegen is om dit breder onder de aandacht te brengen. Ik denk dat het in hoge mate gebeurt maar ik wil er best met de VNG over in overleg treden. Om die reden zou ik deze motie oordeel Kamer willen laten. De voorzitter: Dank u wel. Daarmee zijn wij aan het eind gekomen van dit VSO. De beraadslaging wordt gesloten. De voorzitter: Over de ingediende moties zullen we volgende week dinsdag stemmen. De vergadering wordt van 10.23 uur tot 10.38 uur geschorst.