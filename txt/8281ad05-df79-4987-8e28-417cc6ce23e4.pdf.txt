11 Evaluatie missies Voorzitter: Koopmans Aan de orde is de behandeling van: - het verslag van een algemeen overleg met de staatssecretaris van Infrastructuur en Milieu over evaluatie missies (29521 nr. 173). De beraadslaging wordt geopend. De heer Brinkman (PVV): Voorzitter. Wij hebben een goed algemeen overleg gehad met beide ministers over de evaluatie van de missies. In de opsomming zijn ons een aantal zaken opgevallen. Zoals men weet zijn wij niet gecharmeerd van de Palestijnse Autoriteit en van de manier waarop deze zich gedraagt tegenover onze vrienden in Israel. Er zijn twee missies waarin Palestijnen en Nederlandse militairen samen optrekken. Dat is de PVV een doorn in het oog. Wij zouden het zeer wenselijk vinden als beide missies stoppen. Vandaar de volgende moties. Motie De Kamer gehoord de beraadslaging overwegende dat Nederland participeert in de missie USSC-R en USSC Dayton en dat deze missie zich bezighoudt met het trainen en uitrusten van cursisten die daarna zullen werken voor de Palestijnse National Security Forces en de Presidential Guard; van mening dat de Palestijnse Autoriteit is ontstaan uit geweld en terreur en een directe bedreiging vormt voor de democratische rechtsstaat Israël; verzoekt de regering onmiddellijk te stoppen met haar bijdrage aan deze vreselijke missie en gaat over tot de orde van de dag. De voorzitter: Deze motie is voorgesteld door het lid Brinkman. Naar mij blijkt wordt de indiening ervan voldoende ondersteund. Zij krijgt nr. 174 (29521). Motie De Kamer gehoord de beraadslaging overwegende dat binnen de missie European Border Assistance Mission (EUBAM) Rafah de mogelijkheid bestaat dat Nederlandse militairen Palestijnse grensfunctionarissen gaan trainen en begeleiden;van mening dat de Palestijnse Autoriteit is ontstaan uit geweld en terreur en een directe bedreiging vormt voor de democratische rechtsstaat Israël; verzoekt de regering onmiddellijk te stoppen met haar bijdrage en ondersteuning aan deze vreselijke missie en gaat over tot de orde van de dag. De voorzitter: Deze motie is voorgesteld door het lid Brinkman. Naar mij blijkt wordt de indiening ervan voldoende ondersteund. Zij krijgt nr. 175 (29521). De vergadering wordt enkele ogenblikken geschorst. Minister Rosenthal: Voorzitter. Ik dank de indiener van de twee moties. Ik moet beide moties mede namens collega Hillen ontraden. Ik zeg er in alle duidelijkheid bij dat de eerste missie die in Rafah plaatsvindt op verzoek van Israël Egypte en de Palestijnse Autoriteit. Dus ook Israël is daarbij volop betrokken. Voor de tweede missie geldt hetzelfde. Dit geeft aan dat er wat dat betreft overeenstemming is tussen de betrokken partijen ook in het conflict tussen Israël en de Palestijnse Autoriteit over de waarde van deze missies. Ik voeg er nog aan toe – de heer Brinkman herinnert zich dit ook – dat ik in het AO naar voren heb gebracht dat zaken die eromheen zitten zoals het opbouwen van een ordentelijke veiligheidsstructuur ook in de Palestijnse gebieden zich afspelen in volledige samenspraak tussen de betrokkenen inclusief de Palestijnse Autoriteit. Dat de Palestijnse organisaties een verleden hebben dat wij niet prettig vinden om het eufemistisch te zeggen moge ook duidelijk zijn. Het is nu echter anno 2011 en de ontwikkelingen gaan in een richting waarin er naar wij hopen op een zo kort mogelijke termijn een volledige overeenstemming zal ontstaan in het vredesproces tussen Israël en de Palestijnse Autoriteit. De beraadslaging wordt gesloten. De vergadering wordt van 15.32 uur tot 15.55 uur geschorst.