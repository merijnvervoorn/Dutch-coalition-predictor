5 Vragenuur: Vragen Özütok Vragen van het lid Özütok aan de minister van Justitie en Veiligheid over het bericht "Plofmunitie baart politie zorgen". Mevrouw Özütok (GroenLinks): Dank u wel voorzitter. Voor GroenLinks staat veiligheid van politiemensen en burgers altijd voorop. Agenten moeten er in de uitoefening van hun functie echt van uit kunnen gaan dat het materieel waarmee zij werken ook hun veiligheid garandeert. Gelukkig zijn er geen slachtoffers gevallen bij dit incident. Een incident zoals dat bij Defensie moet tegen elke prijs voorkomen worden. Vorige week zijn ME'ers bij een training opgeschrikt door het spontaan ontploffen van een kogel tijdens het ontladen van een wapen. Van deze berichtgeving zijn wij erg geschrokken. Ik heb de volgende vragen aan de minister. Lopen er dit moment mensen gevaar? Wordt er nog steeds met deze kogels geoefend? Worden deze kogels bij de politie op straat gebruikt? Welke acties zijn er ondernomen om herhaling te voorkomen? Zijn de kogels die de politie gebruikt wel voldoende gecontroleerd en gecertificeerd? In welke gevallen worden deze kogels eigenlijk gebruikt? Welke politiefunctionarissen maken gebruik van deze kogels? Er is een onderzoek aangekondigd maar is onder alle omstandigheden de veiligheid van de politie en de burgers ook gegarandeerd? Voorzitter. Uit het bericht komt naar voren dat er al eerder incidenten zijn geweest. Klopt dit en zo ja betreft het ook andere geweldsmiddelen die de politie gebruikt? Hoe is er met de afhandeling van deze incidenten omgegaan? Waren de korpsleiding en de minister op de hoogte van eerdere incidenten? Welke acties zijn daarop ondernomen? De voorzitter: Het woord is aan de minister. Minister Grapperhaus: Dank u wel mevrouw de voorzitter. Laat ik beginnen met te zeggen dat dit incident inderdaad iedereen heeft opgeschrikt. Er is bij een oefening van de ME-eenheid Amsterdam op een trainingslocatie een patroon ontbrand die op de grond viel. Gelukkig is er niemand bij gewond geraakt. Ik denk dat we dat in ieder geval met z'n allen moeten vaststellen. Teamchefs van de betrokken eenheid zijn direct op de hoogte gebracht. Uit voorzorg is na het incident alle munitie ter plekke ingenomen. Daarover het volgende. De politie beschikt over munitie van een uitermate hoge kwaliteit gecertificeerd. Alle partijen worden gekeurd; de zogenaamde afnamekeuring. Als er afwijkingen worden gevonden wordt de hele partij munitie afgekeurd. Dit soort incidenten is zeldzaam. Er zijn met dit geval erbij drie soortgelijke gevallen geregistreerd in de afgelopenacht jaar. Op dit moment zijn er geen redenen om verdergaande maatregelen te nemen anders dan dat er inderdaad uitgebreid onderzoek wordt gedaan naar wat precies de technische omstandigheden zijn geweest van het voorval. Ik wil graag de resultaten van het onderzoek afwachten en die met u delen als de Kamer dat op prijs stelt. Mevrouw Özütok (GroenLinks): Ik dank de minister voor zijn antwoorden. Ik begrijp dat hij het onderzoek wil afwachten maar ik wil daar wel een termijn aan verbinden want er zijn op dit moment natuurlijk zorgen bij de politie waar men dagelijks met dit soort kogels in het dienstwapen rondloopt. Die zorg is daarmee nog niet weggenomen dus dat is mijn grote zorg. De minister zegt dat het eigenlijk kleine incidenten zijn maar hoe weet hij dat? Is al het materiaal nu opnieuw onderzocht? Is het huidige materiaal echt veilig? De minister geeft een antwoord op algemene basis maar het is mij niet duidelijk of naar aanleiding van dit incident de veiligheid van deze kogels nog een keer is gecheckt. Minister Grapperhaus: Ik zei niet "kleine" ik zei dat er weinig incidenten zijn geweest. Daarom zei ik ook: iedereen is geschrokken. Het is niet zomaar een klein incident. Verder heb ik gezegd en dat wil ik nog eens benadrukken dat alle munitie ter plaatse direct na het incident is ingenomen. Ik heb mij laten informeren door de korpschef. Die heeft mij laten weten dat de veiligheid van de medewerkers niet in het geding is. U vraagt mij of ik ervoor wil zorgen dat men voortvarend aan de slag gaat met het onderzoek. Ik realiseer me natuurlijk dat de kwestie die u in uw inleiding noemde alleen al een gevoelige kwestie is. Ik kan u verzekeren dat ik erop heb aangedrongen dat we de resultaten van dat onderzoek zo spoedig mogelijk krijgen. Mevrouw Özütok (GroenLinks): Mijn verzoek is om die resultaten ook zo snel mogelijk met de Kamer te delen. Ik begrijp van de minister dat ter plekke alles is gecontroleerd maar daarmee is mijn zorg nog niet weggenomen dat het resterende materiaal van hetzelfde type dat ook elders gebruikt wordt natuurlijk nog steeds aanwezig is. Minister Grapperhaus: Als ik dat als vraag formuleer is mijn antwoord: dat wordt op dit moment allemaal in het kader van het onderzoek meegenomen. De voorzitter: Dank u wel minister Grapperhaus en mevrouw Özütok.