11 Extra Regeling van werkzaamheden De voorzitter: Dit is een ingelaste regeling van werkzaamheden. Ik geef het woord aan de heer Wilders van de PVV. De heer Wilders (PVV): Voorzitter. We zouden op dit moment met z'n allen het belangrijke debat gaan voeren naar aanleiding van de vreselijke aanslagen in Brussel en de gevolgen daarvan voor Nederland. We hebben in het nieuws gezien dat een van de daders uit Turkije naar Nederland zou zijn gebracht. Daar zouden we een brief over ontvangen. Die brief zou in de loop van de dag komen. Het laatste moment was half zes. Die brief hebben we nog niet. Via uw medewerkers hebben we begrepen dat het nog minstens een halfuur gaat duren. Dan moeten we de brief nog lezen en hebben we er waarschijnlijk nog heel veel vragen over. Dit onderwerp en ook dit deel van het debat is heel belangrijk. Het is nogal wat: een van de daders is ook in Nederland geweest vanuit Turkije. Ik stel daarom voor om het debat uit te stellen naar volgende week. Als we die brief in de loop van de avond krijgen kan ik me voorstellen dat we daar wellicht nog een vragenronde over doen van de verschillende fracties aan het kabinet en dat we dinsdagochtend de brief met de antwoorden op de vragen al dan niet met het feitenrelaas krijgen. Wat mij betreft kunnen we dan meteen dinsdag in de loop van de middag of de avond gaan debatteren. Dan hebben we een volwaardig serieus debat. Ik denk dat dit onderwerp dat ook verdient. De voorzitter: Wie was de eerste? Ik begrijp dat dat de heer Pechtold was. De heer Pechtold (D66): Dit debat was bedoeld om niet alleen stil te staan bij de gruwelijke dingen die gebeurd zijn maar ook om te bekijken wat de voortgang is in Nederland met betrekking tot de vele zaken die we bij eerdere debatten hebben afgesproken. Maar — dat ben ik met collega Wilders eens — sinds vandaag is er ook een moeilijk probleem bij gekomen door datgene wat de heer Wilders over die ene dader heeft gezegd. Dit kan alleen zorgvuldig; dat verwachten mensen ook van ons. Ik steun daarom het voorstel van de heer Wilders. De heer Krol (50PLUS): Ook na de aanslag in Parijs hebben we niet halsoverkop daarover gesproken. Ook ik kies voor zorgvuldigheid en daarom steun ik het verzoek van de heer Wilders. De heer Roemer (SP): Dit debat was inderdaad bedoeld om stil te staan bij wat er is gebeurd. Tevens hebben heel veel mensen in Nederland terechte vragen over de veiligheid over hoe onze samenleving er nu voorstaat en over wat er nu is gebeurd. De Kamer heeft er niets aan om een half debat op basis van halveinformatie te voeren en de mensen thuis hebben daar ook niets aan. Ik steun dus het verzoek van de heer Wilders. De heer Segers (ChristenUnie): Zorgvuldigheid gaat boven snelheid. Dit raakt ook de samenwerking tussen veiligheidsdiensten. Er zijn veel vragen daarover. Daar moet volstrekte helderheid over zijn voordat we kunnen debatteren. Ik steun dus het verzoek van collega Wilders. De heer Klaver (GroenLinks): Volgens mij is dit een heel ingewikkelde en ook heel gevoelige kwestie. Ik wil graag echt dat alle feiten hierover op tafel liggen voordat we met elkaar het debat aangaan. Ik steun het verzoek om uitstel dus volmondig. De heer Van der Staaij (SGP): Ik steun ook het verzoek van de heer Wilders. Ik denk ook dat het de kwaliteit van het debat ten goede komt als we niet allerlei feitelijke vragen gaan stellen over een brief die we net hebben gekregen over een ingewikkelde kwestie maar als we daar nog een eigen procedure voor kunnen hebben. Ik steun dus het verzoek om het debat op een later moment te voeren. Ik denk dat de spreektijden dan iets royaler zouden mogen zijn dan de vijf minuten waar we nu van uitgingen. De heer Klein (Klein): Bij die laatste opmerking sluit ik mij graag aan. Wat het andere betreft wil ik het volgende zeggen. Het is natuurlijk stuitend dat het kabinet pas op het laatste moment met informatie komt terwijl het al lang en breed duidelijk is. Het verzoek van de heer Wilders om die informatie op tafel te krijgen was natuurlijk volkomen terecht. De voorzitter: Dus u steunt het? De heer Klein (Klein): Dat we dan genoodzaakt zullen zijn … De voorzitter: Dus u steunt het? De heer Klein (Klein): Ik ben net zolang aan het woord als de heer Pechtold. Dat dan vervolgens net zo … De voorzitter: Dank u wel. De heer Klein (Klein): Nee het is dus volkomen terecht dat het verzoek gedaan wordt. Dat zal ik steunen maar met de aantekening dat ik dus eigenlijk vind dat we het vanavond gewoon hadden moeten doen.Mevrouw Thieme (PvdD): Ik denk dat vrouwen wat minder woorden nodig hebben: gewoon steun. De voorzitter: Kijk! Wat een goed voorbeeld mevrouw Thieme. De heer Van Haersma Buma (CDA): Ik volg ook degenen die zeggen dat eerst alle informatie er moet zijn. Het ging ook al even over de spreektijd. Dat laat ik graag in uw handen want wij willen allemaal veel meer spreektijd — dat wil ik ook — maar we hebben ook veel sprekers dus ik kan me ook voorstellen dat we die niet veel gaan oprekken. De heer Van Klaveren (Groep Bontes/Van Klaveren): Steun voor het verzoek. De voorzitter: Mannen kunnen het dus ook. Mevrouw Van Ark (VVD): Wat de VVD betreft kan het debat zeker vanavond plaatsvinden. Dat heeft ook onze voorkeur maar ik hoor de brede wens in de Kamer. De voorzitter: Dus u steunt het verzoek met die kanttekening. Mevrouw Van Ark (VVD): Ik zal mij niet verzetten tegen uw uiteindelijke besluit. Mevrouw Kuiken (PvdA): Wat ons betreft kan het debat ook vanavond plaatsvinden maar als er een brede wens is om het op een ander moment te houden dan moeten we die respecteren. De voorzitter: De hele Kamer steunt het verzoek mijnheer Wilders. De heer Wilders (PVV): Dank daarvoor. Ook de vertegenwoordigers van de coalitiepartijen dank ik ervoor dat zij zich er niet tegen verzetten. Ik denk dat dit een zorgvuldig debat ten goede komt. Als de brief er is kan er nog een vragenronde worden gehouden. Dan krijgen we dinsdag de antwoorden en houden we dinsdag een debat. De heer Pechtold (D66): Ten overvloede merk ik op dat dit niet betekent dat we die brief niet vanavond willen hebben.De heer Wilders (PVV): Uiteraard. De voorzitter: Ik stel voor het stenogram van dit deel van de vergadering door te geleiden naar het kabinet. We gaan proberen rekening te houden in de planning met alle wensen die tijdens de regeling zijn geuit.