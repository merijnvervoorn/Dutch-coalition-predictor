2 Vragenuur Aan de orde is het mondelinge vragenuur overeenkomstig artikel 136 van het Reglement van Orde. Vragen van het lid Brinkman aan de minister van Buitenlandse Zaken over het bericht "Marokko weert cruiseschip met homo's". De voorzitter: Ik heet de minister van Buitenlandse Zaken van harte welkom. Het woord is aan de heer Brinkman. De heer Brinkman (Brinkman): Voorzitter. RSVP Vacations is een Amerikaanse reisorganisatie die specifiek reizen organiseert voor homoseksuele en lesbische mannen en vrouwen. Op de website van RSVP staat: "the original gay and lesbian cruise company". Volgens nieuws op NU.nl van afgelopen zondag zou de Nieuw-Amsterdam bij een reis van deze organisator RSVP Vacations zijn geweerd uit de Marokkaanse havenstad Casablanca omdat dan mogelijk vele homoseksuelen de stad zouden binnenkomen. Ik heb begrepen dat dit mogelijk ettelijke maanden geleden al zou zijn gebeurd. De homofobie in de islamitische staat Marokko is ons natuurlijk allemaal bekend. Homoseksualiteit is zelfs verboden in Marokko. Maar ook in ons land hebben wij problemen met de homofobie bij met name Marokkaanse jongeren. Ik vind dat Nederland in het algemeen en politici in het bijzonder zich nadrukkelijk moeten weren tegen deze homofobe facetten van met name Marokkaanse jongeren. We moeten met zijn alleen uitstralen dat mensen met hun poten moeten afblijven van onze homo's en lesbiennes. Ik heb dan ook de volgende vragen aan de minister. Klopt het bericht? Zo ja wat heeft de minister vervolgens ondernomen? Ik heb geen nadrukkelijke reactie gezien van de regering op dit bericht en ik vraag me af waarom niet. Is de minister niet met mij van mening dat een krachtige afwijzing een signaal zou zijn tegen die Marokkaanse homofobe jongeren en tegen die islamitische haatimams die nadrukkelijk homofobe uitspraken doen in ons land? Heeft de minister de ambassadeur hier al over onderhouden? Minister Rosenthal: Voorzitter. Laat ik om te beginnen zeggen dat navraag bij de Marokkaanse autoriteiten heeft uitgewezen dat er geen sprake is van een verbod op het aanmeren van de Nieuw Amsterdam. De Marokkaanse minister van toerisme heeft in een officiële verklaring gemeld dat zijn ministerie nimmer vraagt naar de seksuele geaardheid van toeristen die Marokko bezoeken. Ik heb ook te horen gekregen dat het cruiseschip toegang kan krijgen en aanmeren als het wil terugkeren. Dit neemt natuurlijk niet weg dat alles wat met homofobie te maken heeft en waar de geachte vragensteller naar verwijst volop bestreden moet worden. Dat doet de Nederlandse regering ook. Over de situatie in Marokko zijn wij voortdurend in dialoog metMarokko. We praten ook via de Europese Unie over het feit dat homoseksualiteit in Marokko formeel verboden is. Het wordt er weliswaar in de praktijk gedoogd zolang geen aanstootgevend gedrag aan de orde is in de publieke ruimte maar dat is natuurlijk niet zoals wij het willen. Er is in EU-verband nu ook een apart hoofdstuk opgenomen in het nieuwe actieplan EU-Marokko over mensenrechten waarin dit ook volop een rol speelt. Laat daar van mijn kant geen misverstand over bestaan: ik vind dat landen zich niet kunnen aanmatigen om mensen van welke seksuele geaardheid dan ook om reden van die seksuele geaardheid de toegang tot hun grondgebied te weigeren. De heer Brinkman (Brinkman): Ik heb in hetzelfde bericht gelezen dat de Marokkaanse autoriteiten inderdaad ontkennen dat er sprake was van een weigering om de Nieuw Amsterdam daar te laten aanmeren. Ik moet echter eerlijk zeggen dat ik niet zo veel waarde hecht aan de woorden van de Marokkaanse regering. Ik geloof eerder de Nederlandse rederij en de Holland Amerika Lijn. Van hen heb ik begrepen dat hun wel degelijk te verstaan is gegeven om daar niet aan te meren en terug te keren naar Spanje. Ik vind het verrassend dat dit voorval al in februari gebeurd is en dat de Nederlandse regering nu het eindelijk naar buiten komt contact met de Marokkaanse regering hierover onderhoudt. Hoeveel waarde hecht de minister aan de woorden van de Marokkaanse regering? Onze eigen rederij en de betrokken Amerikaanse organisator van de reis geven immers aan dat ze daar op dat moment niet welkom waren. Ik vind in ieder geval dat wij als politici nadrukkelijk de taak hebben om ons te weren tegen dit soort homofobie. Ik wil graag weten of de minister het daarmee eens is. Dat vind ik temeer daar wij in Nederland ook last hebben van Marokkaanse onderdanen die dit soort homofoob gedrag hier eveneens tentoonspreiden. Graag hoor ik hierover een uitspraak van de minister. Minister Rosenthal: Op de laatste vraag is het antwoord simpelweg bevestigend. Natuurlijk hebben wij ons uit te spreken over situaties waarin van homofobie sprake is. Dat willen wij niet en het is ook bijna in strijd met de constitutionele bepalingen die wij hebben. Artikel 1 van de Grondwet komt wel dichtbij in elk geval wanneer homofobie zich manifesteert in handelingen. Wat de situatie betreft waarin RSVP thans verkeert met het cruiseschip in kwestie zou ik willen zeggen: the proof of the pudding is in the eating. Laat het cruiseschip zich alsnog naar Casablanca begeven daar aanmeren en doen waar de reis voor gepland was. De heer Brinkman (Brinkman): Ik vind dat toch iets te makkelijk van de minister. Ik zou de betrokken organisator met de minister willen oproepen om dat te doen maar ik wil de minister toch vragen om voortaan alert te zijn als zich dit soort gevallen voordoen. Wij moeten met zijn allen ervoor staan dat er een einde komt aan homogeweld en we zien veel te vaak dat het homogeweld toeneemt mede door Marokkaanse onderdanen Marokkaanse jongeren die zich daar met name schuldig aan maken in de grote steden. Er ligt hier een belangrijke taak. Als zich zoiets weer voordoet verwacht ik dat ook de minister daar nadrukkelijk alerter op reageert.Rosenthal Minister Rosenthal: Voorzitter. Als mij eerder bekend was geweest wat mij nu bekend is dan hadden wij daar natuurlijk op gereageerd op het moment zelf. We hebben nu navraag gedaan zodra het ons bekend werd. Helaas heb ik van RSVP die berichten niet binnengekregen. Mocht het anders zijn en mocht ik de Kamer hiermee niet goed hebben geïnformeerd dan kom ik daar zeker nog op terug. Bij mijn weten is het bericht pas kortgeleden bij ons binnengekomen.