5 Vragenuur: Vragen Van Oosten Vragen van het lid Van Oosten aan de minister van Veiligheid en Justitie over het pleidooi van de voorzitter van MKB-Nederland dat de ondernemer moet kunnen vertrouwen op het handelsregister. De heer Van Oosten (VVD): Voorzitter. Vorige week was er een congres van MKBNederland over de aanpak van fraude. Tijdens deze bijeenkomst werd opnieuw onderstreept dat volgens de berekeningen het bedrijfsleven jaarlijks 37 miljard schade leidt ten gevolge van fraude. Dat is 10 miljoen euro per dag. Ik maak graag van dit vragenuur gebruik om aandacht te vragen voor een hartenkreet van de voorzitter van MKBNederland namelijk dat het bedrijfsleven blind moet kunnen vertrouwen op de juiste gegevens uit het Handelsregister zoals door de voorzitter net ook al is aangegeven. Daarin zitten nu echter gaten. Hoe kan dat? Het kan toch niet zo zijn dat een ondernemer door valse jaarstukken op een dwaalspoor wordt gezet en ten onrechte denkt met een keurig bedrijf te maken te hebben. Je zult er als ondernemer maar achter komen dat je ordinair bent opgelicht en dat de vogel alweer is gevlogen. Ik hoor ook heel rare voorbeelden van misleiding zoals het inzetten van een lege bv en katvangers. In feite heb je het dan over de mogelijkheid dat een mevrouw of meneer die in de bijstand zit directeur is van een lege bv en dat dit ook nog eens keurig zo staat geregistreerd in het Handelsregister. Dat kan niet. Kortom de minister van Veiligheid en Justitie is coördinerend fraudeminister. Welk regie pakt hij hierin? Minister Opstelten: Ik dank de heer Van Oosten voor zijn vraag. Ik kan daar het volgende over zeggen. Uit de meting van mei vorig jaar blijkt dat de informatie in het Handelsregister in 97% van de gevallen correct is. Desalniettemin hebben collega Kamp en ik een aantal maatregelen in voorbereiding. Wij zijn bezig met verbeteringen met betrekking tot de Kamer van Koophandel en de Handelsregisterwet. De Kamer van Koophandel krijgt als beheerder van het Handelsregister als wettelijke taak het handhaven en controleren ervan. Dat is natuurlijk belangrijk. Ik wil ook nog op een tweede punt wijzen. De Kamer heeft deze zomer het wetsvoorstel over het civielrechtelijk bestuursverbod ontvangen. Dit zal leiden tot een openbare lijst met vermelding van personen aan wie de rechter een onherroepelijk civielrechtelijk bestuursverbod heeft opgelegd. Ik vind het overigens wel raar dat de voorzitter van MKB-Nederland dit zegt terwijl dit de cijfers zijn. Ik zeg de Kamer toe dat ik een en ander aan de orde zal stellen in het Nationaal Platform Criminaliteitsbeheersing waarin de voorzitter van MKB-Nederland ook zitting heeft en fraudezaken eveneens aan de orde komen. De heer Van Oosten (VVD): Voorzitter. Dank voor de toezegging die ik van de minister heb gehoord. Natuurlijk ben ik mij bewust van de twee stappen die de minister samen met zijn collega van Economische Zaken onderneemt waar het gaat om nieuwe wetsvoorstellen die ook fraude moeten aanpakken maar ik misnog één aspect in de beantwoording van de minister waar ik wel aandacht voor wil vragen en dat is de mogelijkheid dat we gegevens koppelen. Dezelfde voorzitter van MKBNederland deed namelijk de suggestie dat je bijvoorbeeld gegevens van de Belastingdienst op een verstandige manier zou moeten kunnen koppelen met gegevens uit het handelsregister maar ook met gegevens uit de GBA. Zo zou het bijvoorbeeld voorkomen dat er 80 bv's ingeschreven staan op hetzelfde adres. Daar kan een heel verklaarbare reden voor zijn maar ik kan mij ook voorstellen dat dan op enig moment bij iemand alarmbellen afgaan en dat er geverifieerd wordt of alles wel klopt alvorens een andere ondernemer daardoor wordt gedupeerd. Met andere woorden: welke maatregelen zou de minister ten aanzien van die koppeling nog kunnen nemen? Minister Opstelten: De gegevens uit het handelsregister worden gebruikt door de Belastingdienst en er vindt een terugkoppeling plaatsvindt als blijkt dat de gegevens niet juist zijn. Dit najaar ontvangt de Kamer van Koophandel van de Belastingdienst een lijst met ondernemingen die geen aangifte omzetbelasting hebben ingediend en daarom worden voorgedragen om uit het handelsregister te worden geschrapt. Eind 2014 sluiten de gegevens van de Belastingdienst en de Dienst Justis via een verbeterde voorziening aan bij de gegevens uit het handelsregister zodat er nog betere gebruiksmogelijkheden in de handhaving zijn want uiteindelijk gaat het daarom. De heer Van Oosten (VVD): Ik vind het op zichzelf wel vreemd dat enerzijds MKBNederland pleit voor zo'n koppeling van gegevens van de Belastingdienst met de gegevens uit het handelsregister en dat anderzijds de minister zegt dat zo'n koppeling plaatsvindt. Wat mij betreft zou die koppeling op een verstandige wijze gerealiseerd moeten worden voor zover nog niet aan de orde. Dan zou ik er later op enig moment graag van de minister over vernemen. Minister Opstelten: Dat zeg ik toe. Ik zeg ook toe dat ik dit in het Nationaal Platform Criminaliteitsbeheersing waar de voorzitter van MKB-Nederland ook lid van is aan de orde zal stellen omdat ik het ook raar vind dat we allebei verschillende gegevens hebben en kennelijk ook een verschillende registratie van de werkelijkheid. Mevrouw Agnes Mulder (CDA): Ook het CDA vindt natuurlijk dat fraude moet worden aangepakt. Wel wijs ik erop dat we de Kamer van Koophandel de afgelopen jaren minder financiële middelen hebben gegeven en dat dit misschien een van de effecten daarvan is. Mijn vraag is dan ook of als we weer iets extra's vragen aan de Kamer van Koophandel de minister dan ook wil kijken hoe dat dan gefinancierd gaat worden. Want iedere keer extra taken bij een organisatie neerleggen maar niet de portemonnee trekken vindt de CDA-fractie niet zo chique.Minister Opstelten: Ik doe dit samen met mijn collega Kamp. Dit is ook een afspraak die kennelijk met de Kamer van Koophandel is gemaakt ook in de nieuwe setting teneinde deze taak te kunnen verrichten en dus ook middelen te verkrijgen om de handhaving ten aanzien van de juistheid van de gegevens van het handelsregister ter hand te nemen. De voorzitter: Dank u wel voor uw antwoord en voor uw komst naar de Kamer.