5 Regeling van werkzaamheden Regeling van werkzaamheden De voorzitter: Ik deel aan de Kamer mee dat de fractie van D66 geacht wenst te worden voor het amendement op stuk 33059 nr. 9 te hebben gestemd. Ik stel voor toe te voegen aan de agenda: - het VAO Leefomgeving (lucht geluid bodem) met als eerste spreker het lid Paulus Jansen; - het VAO Verzamel-algemeen overleg van de algemene commissie voor Immigratie en Asiel met als eerste spreker het lid Dibi. Daartoe wordt besloten. De voorzitter: Het woord is aan mevrouw Lucas. Zij heeft twee verzoeken. Mevrouw Lucas (VVD): Voorzitter. Allereerst het verzoek om antwoord te krijgen op de schriftelijke vragen die wij op 2 november hebben gesteld. Wij hebben een uitstelbrief gekregen waarin stond dat de antwoorden in januari zouden komen. Wij hebben echter nog niets ontvangen. De voorzitter: Ik zal het stenogram doorgeleiden. Mevrouw Lucas (VVD): Dank u wel. Mijn tweede verzoek betreft een brief van de staatssecretaris van Infrastructuur en Milieu over de uitvoering van de motie op stuk 33000-XII nr. 68 over de continuering van de TTI Wetsus. Die motie is op 5 december 2011 ingediend en had als deadline 1 maart. Dat is het vandaag. Ik wil graag horen hoe de motie is uitgevoerd. De voorzitter: Wij zullen het stenogram doorgeleiden naar het kabinet. Het woord is aan de heer Dijsselbloem. De heer Dijsselbloem (PvdA): Voorzitter. Vanochtend zijn de cijfers van het CPB verschenen met buitengewoon sombere ramingen voor de economie en verstrekkende effecten voor de overheidsfinanciën. Wij hebben daar gisteren ten dele al een debat over gevoerd. Dat debat eindigde ermee dat de minister-president op een aantal moties die in dat debat waren ingediend geen reactie kon geven omdat hij eerst de CPBcijfers af moest wachten. Dat ging onder andere over de kaders die wij zouden gaan toepassen of die de coalitie zou gaan hanteren in het Catshuis over de vraag of het CPB een onafhankelijke toets zou doen op de uitkomsten van het Catshuisberaad en zo waren er meer punten. Het lijkt mij dat wij voordat wij dinsdag over die moties gaan stemmen dat debat met de minister-president moeten heropenen en hem moeten vragen om alsnog een inhoudelijke reactie te geven op die punten. Ik doe dit voorstel mede namens de fracties van GroenLinks D66 en de ChristenUnie.De heer Koolmees (D66): Inderdaad steun voor het verzoek van de heer Dijsselbloem. Ik heb nog een aanvullend verzoek. Vanmorgen hebben wij de CPB-cijfers gekregen. Wij weten ook dat er ieder jaar uitvoeringstegenvallers zijn. Mijn vraag is of die tegenvallers ook in het CPB-beeld van vandaag zitten en of de minister van Financiën daar antwoord op zou kunnen geven. En zo ja of hij dan aan kan geven hoe groot die tegenvallers zijn. Ik krijg hier het liefst vanavond al antwoord op. De voorzitter: Dat is een heel ander verzoek. Dat zullen wij apart behandelen. Ik snap wel dat het samenhangt maar ik wil eerst naar het verzoek van de heer Dijsselbloem om een heropening van het debat van gisteren. De heer Harbers (VVD): Voorzitter. Wij hebben gisteren uitgebreid gedebatteerd over de stand van de Nederlandse economie. De hoofduitkomst was dat wij nu eerst wachten op wat het kabinet gaat doen met deze cijfers. Het kabinet gaat bekijken hoe de overheidsfinanciën op orde moeten worden gebracht en gaat daarover onderhandelen. Wat ons betreft is het goede moment voor een debat na afloop daarvan. Op dit moment dus geen steun voor een heropening van het debat. De heer Dijkgraaf (SGP): Voorzitter. Ik heb geen behoefte aan heropening van het debat omdat mijn beleving van het debat een andere is. De minister-president gaf in eerste instantie inderdaad aan dat hij niet kon reageren omdat het prematuur was aangezien de cijfers er nog niet waren. Uiteindelijk heeft hij wel een reactie gegeven. Ik zou mij kunnen voorstellen dat wij de minister-president vragen in een brief aan te geven of hij behoefte heeft om van die adviezen af te wijken nu die cijfers er wel zijn. De voorzitter: Dat is een ander voorstel. De heer Van Hijum (CDA): Mijn fractie heeft ook geen behoefte aan heropening van het debat. Wij hebben het debat hier juist op verzoek ook van de heer Dijsselbloem en zijn fractie uitgebreid gevoerd met elkaar. Het enige verschil tussen gisteren en vandaag is dat waar wij gisteren nog vreesden voor een slechte raming van het CPB dat vandaag daadwerkelijk een feit is. Mevrouw Agema (PVV): Ook wij hebben geen behoefte aan heropening van het debat. Wij sluiten ons aan bij de woorden van de heren Harbers en Van Hijum. De voorzitter: Mijnheer Dijsselbloem er is geen steun voor een heropening van het debat. De heer Dijsselbloem (PvdA): Dat is opmerkelijk omdat het debat echt bleef hangen toen de minister-president in antwoord op een aantal richtinggevende uitspraken die sommige fracties aan de minister-president voorhielden zei dat het allemaal prematuur was dat wij de CPB-cijfers af moesten wachten endat hem om uitspraken werd gevraagd die hij nog niet kon doen. Nu zijn die cijfers er en het lijkt mij zeer legitiem om de minister-president zoals gebruikelijk alsnog om een inhoudelijke reactie te vragen. De voorzitter: Dat kunnen we zeker doen. Ik kan het stenogram doorgeleiden. De heer Dijsselbloem (PvdA): Dan moeten wij de brief van het kabinet voor de stemmingen van dinsdag krijgen. Die brief kan op zichzelf ook weer aanleiding geven om een nieuw debat te vragen of alsnog om een heropening voor de stemmingen en dan ziet u mij bij de regeling van werkzaamheden terug. Maar laten we die tussenstap inbouwen en eerst de brief vragen van het kabinet waarin het alsnog inhoudelijk ingaat op de punten die de minister-president liet liggen. Dat betreft in ieder geval de moties. De voorzitter: Dat betreft ook het verzoek van de heer Koolmees of er nog andere cijfers zijn. De heer Koolmees (D66): Of de reguliere uitvoeringstegenvallers in de CPB-cijfers zitten. De voorzitter: Wij zullen het stenogram doorgeleiden naar het kabinet en dan zie ik u hoogstwaarschijnlijk weer terug. Het woord is aan de heer Schouw. De heer Schouw (D66): Mevrouw de voorzitter. Ik zou graag een brief krijgen van de staatssecretaris van Buitenlandse Zaken inzake het bericht gisteravond in NRC Handelsblad dat de Europese Commissie van plan is om een strafprocedure te starten tegen de Nederlandse overheid vanwege haar aanpak van de migratie. Ik zou daarop graag een reactie willen krijgen. Ik verzoek het kabinet bovendien om alle correspondentie tussen Brussel en Den Haag over dreigende strafprocedures naar de Kamer te sturen. De voorzitter: Ik zal het stenogram doorgeleiden naar het kabinet. Het woord is aan de heer Van Gerven. De heer Van Gerven (SP): Voorzitter. Ik heb twee verzoeken. Allereerst gaat het om de onbeantwoorde schriftelijke vragen aan de minister van VWS over de berichten dat het Bouwplan MST een financiële ramp is. Wij hebben deze antwoorden nog steeds niet ontvangen en de termijn is verstreken. Mijn tweede verzoek heeft betrekking op de gisteren ingediende vragen over het schrappen van dieetadvisering uit het basispakket. Wij hebben aanstaande maandag een uitgebreid notaoverleg met de minister en ik verzoek het kabinet om voor maandag de vragen te beantwoorden. De voorzitter: Ik zal het stenogram doorgeleiden. Het woord is aan mevrouw Hazekamp.Mevrouw Hazekamp (PvdD): Voorzitter. Er liggen nog drie sets onbeantwoorde vragen van de Partij voor de Dieren. Die betreffen vragen over een afschotverbod voor in het wild levende dieren in verband met de winterkou vragen over het schieten van dieren nabij ecoducten en vragen over het advies om zwangere vrouwen te waarschuwen voor het Schmallenbergvirus. Ik hoop op een spoedige beantwoording. De voorzitter: Ik zal het stenogram doorgeleiden naar het kabinet. De heer Schouw heeft nog een nabrander? De heer Schouw (D66): Ja ik had verzuimd om een termijn ten aanzien van mijn verzoek te noemen. Ik zou de reactie van het kabinet graag voor dinsdagmiddag voor de regeling willen hebben. De voorzitter: Wij zullen het stenogram doorgeleiden naar het kabinet. Het woord is aan mevrouw Koşer Kaya. Mevrouw Koşer Kaya (D66): Voorzitter. Collega Dijkstra heeft schriftelijke vragen gesteld aan de minister van Volksgezondheid Welzijn en Sport over het besluit van de gemeente Staphorst om informatie van het Centrum voor Jeugd en Gezin over abortus weg te laten. Deze vragen zijn ingezonden op 16 januari 2012 en hebben nr. 2012DO1092. Zij zijn tot op heden niet beantwoord en om die reden rappelleer ik. Wij zien deze vragen graag beantwoord voor het notaoverleg Gezondheid dichtbij van maandag aanstaande. De voorzitter: Ik zal het stenogram doorgeleiden naar het kabinet. Wij zijn daarmee aan het einde gekomen van de regeling van werkzaamheden. De vergadering wordt van 13.25 uur tot 13.33 uur geschorst.