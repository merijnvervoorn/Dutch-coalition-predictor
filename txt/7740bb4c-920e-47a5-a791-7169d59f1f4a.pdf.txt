4 Voorjaarsnota 2018 Aan de orde is het debat over de Voorjaarsnota 2018. De voorzitter: Aan de orde is het debat over de Voorjaarsnota 2018 Kamerstuk 34960 nr. 1. Wederom welkom aan de minister van Financiën. Ik ga naar de heer Edgar Mulder namens de PVV. De heer Nijboer? De heer Nijboer (PvdA): Voorzitter ik heb een punt van orde. Gisteren heb ik bij de regeling van werkzaamheden gevraagd wat de budgettaire consequenties zijn — we spreken over de Voorjaarsnota en het budgetrecht van de Kamer — van het gister in de ministerraad genomen besluit. Dat moeten wij echt weten. Het schijnt om honderden miljoenen te gaan en de Kamer weet weer eens helemaal niks. Dat komt vaker voor in dit dossier. Ik heb geen antwoord gekregen van de minister. Ik wil graag voorstellen dat wij eerst een brief krijgen van het kabinet waarin duidelijk staat wat nou de financiële consequenties van die gasdeal zijn en wat de consequenties zijn van de uitkomsten van de ministerraad gister voordat we dit debat aanvangen. De voorzitter: Het ordevoorstel om ...? De heer Nijboer (PvdA): Eerst een brief van het kabinet te hebben voordat het debat kan beginnen. De voorzitter: Dus niet met het debat te starten? De heer Nijboer (PvdA): Zo is het. We moeten weten hoe het staat met de financiën. De voorzitter: Ja. De heer Edgar Mulder. De heer Edgar Mulder (PVV): Volledige steun voorzitter. De voorzitter: Er is een brief gestuurd hoor ik. Mevrouw Leijten (SP): Ja er is een brief gestuurd zonder de informatie die gevraagd is dus steun voor het verzoek van de heer Nijboer.De heer Snels (GroenLinks): Voorzitter steun. We hebben wel een brief gekregen van de minister maar dat was een samenvatting van de Voorjaarsnota en de brief die wij van EZK kregen. Dat was nog niet alle informatie waarom gevraagd is. De voorzitter: De heer Van Rooijen. De heer Van Rooijen (50PLUS): Ja voorzitter die nadere informatie is wel gewenst maar we kunnen toch wel met het debat beginnen want het reces begint snel. De voorzitter: Dus u steunt het verzoek niet. Ik kijk naar andere fracties. De heer Sneller. De heer Sneller (D66): Ja voorzitter. De heer Nijboer zit dieper in het dossier dan ik maar de informatie die ik heb is voldoende om met het debat te beginnen. Dan heb ik ook nog een aantal vragen in eerste termijn. De heer Stoffer (SGP): Wat ons betreft kunnen we het debat ook beginnen. De heer Slootweg (CDA): Met de informatie die ik heb kan ik in ieder geval het debat aangaan. Mevrouw Aukje de Vries (VVD): Ja het lijkt me goed om het debat te beginnen. Mochten er nog vragen zijn dan kunnen die gewoon in het debat gesteld worden. De heer Azarkan (DENK): Ik steun het voorstel van de heer Nijboer. De voorzitter: Dan heeft u geen meerderheid voor het schorsen van de vergadering. Dus we gaan gewoon verder met het debat meneer Nijboer. De heer Nijboer (PvdA): Voorzitter. Het gaat over het budgetrecht van de Kamer. Dan zou ik over dit voorstel graag een hoofdelijke stemming willen aanvragen. De voorzitter: Dan gaan we schorsen voor tien minuten dan kunnen andere fracties naar de zaal lopen. Ik schors voor de zekerheid tot tien over elf.De beraadslaging wordt geschorst.