2 Vragenuur: Vragen Bouchallikh Aan de orde is het mondelinge vragenuur overeenkomstig artikel 12.3 van het Reglement van Orde. Vragen van het lid Bouchallikh aan de staatssecretaris van Infrastructuur en Waterstaat over het bericht "Tata-troep geloosd in Noordzee: 'Dat is een crimineel milieudelict'". De voorzitter: We gaan starten met het mondelinge vragenuur. Ik geef als eerste het woord aan mevrouw Bouchallikh van GroenLinks. Zij heeft een mondelinge vraag aan de staatssecretaris van Infrastructuur en Waterstaat over het bericht "Tata-troep geloosd in Noordzee: 'Dat is een crimineel milieudelict'". Het woord is aan mevrouw Bouchallikh. Mevrouw Bouchallikh (GroenLinks): Dank voorzitter. Ik ben nog geen jaar Kamerlid en ik kan bijna niet bijhouden hoe vaak ik Tata Steel in het nieuws heb gezien negatief welteverstaan. Wat doet Tata Steel? Constant sjoemelen en allerlei regels breken ten koste van mens natuur en klimaat. Een maand geleden bleek het vervuilende bedrijf veel meer schadelijke stoffen uit te stoten dan het zelf meet. Ik vroeg mij af waarom we Tata Steel die meting überhaupt zelf laten doen want het bedrijf verdient dat vertrouwen totaal niet. Dat bleek afgelopen weekend weer. Duizenden kilo's aan steenkool en ijzererts: zo veel troep dumpt Tata Steel in de Noordzee. Op papier wordt dit allemaal netjes opgeruimd maar dat is onzin zo bleek uit onderzoek van het Noordhollands Dagblad waarvoor hulde. Hoe kan het zo zijn dat we nu pas weten dat dit aan de orde is? Hoe kan het dat Tata Steel hier al jaren mee weg heeft kunnen komen? Het zegt weer zo veel over de houding van Tata Steel. We hebben het hier vaak over gehad in de Kamer maar het moet een keer klaar zijn want dit is simpelweg crimineel gedrag. Het in zee storten van industriële grondstoffen is verboden op grond van Nederlandse en Europese wetgeving vergunningen en internationale verdragen. Zelfs in de havenverordening van Tata Steel zelf staat dat het staalbedrijf verantwoordelijk is voor het opruimen van de troep. Werd hierop gecontroleerd? Wisten we dit dan niet eerder? Waarom wisten we dit niet eerder? Wat is de rol van de omgevingsdiensten hierin geweest? Wat zijn regels waard als die niet worden nageleefd? En wat zijn nu de consequenties voor Tata Steel? De staatssecretaris heeft gisteren met Tata Steel om de tafel gezeten. Fijn dat u zo snel heeft gehandeld. Wat is daar gewisseld? Kan zij ons daar een beetje in meenemen? Deelt zij de opvatting dat deze ernstige vorm van milieucriminaliteit inclusief verdenking van omkoping niet zonder gevolgen kan blijven? Ik ben ook blij dat de staatssecretaris meteen met omwonenden heeft gesproken want wij praten in de Kamer vaak over dit soort onderwerpen maar zij hebben daar direct mee te maken. Daar dus ook mijn complimenten voor.Tot slot. De incidenten hopen zich op en de overheid heeft daar geen controle over. Wij horen graag wat de staatssecretaris van plan is om hiertegen te doen om eindelijk grip te krijgen op deze situatie. Ik heb niet zo veel zin om hier elke keer in de krant over te moeten lezen en om constant op incidenten te reageren in plaats van preventief te handelen. Dank u wel. De voorzitter: Dank u wel. Dan geef ik het woord aan de staatssecretaris. Staatssecretaris Heijnen: Voorzitter. Allereerst zou ik willen beginnen met mijn dank uit te spreken aan mevrouw Bouchallikh voor haar vragen. Ik ben gisteren inderdaad in de IJmondregio geweest. Daar heb ik gesproken met omwonenden en met lokale bestuurders die in de omgeving van Tata Steel actief zijn. Ik realiseer mij ook dat ik alweer de derde bewindspersoon ben die in een halfjaar tijd voor de neus van de omwonenden staat. Toch vond ik het belangrijk om te gaan ook om te laten zien dat het mij heel erg aan het hart gaat en dat ik vind dat er verbeteringen moeten gaan volgen. Ik merkte bij alle betrokkenen die ik gesproken heb dat iedereen het erover eens was inclusief Tata dat de gezondheid in de omgeving moet verbeteren. Ik wil daar samen met lokale en regionale bestuurders stappen in gaan zetten. Er ligt een actieplan waarmee we verder aan de slag zullen gaan. De vervuiling zal sneller en substantiëler omlaag moeten. De omgeving moet schoner. We gaan Tata Steel daaraan houden. Mevrouw Bouchallikh vroeg net: waarom doet Tata bepaalde metingen zelf? Daarop zou ik willen zeggen dat wij nog komend jaar twee onafhankelijke metingen laten doen door het RIVM. Daarmee is de onafhankelijkheid geborgd. Dat is heel erg belangrijk omdat we natuurlijk niet alleen maar op onderzoeken van Tata af kunnen gaan. Dan over de casus waar we het vandaag over hebben. Laat ik helder zijn: dit beeld draagt niet bij aan de inzet voor een schone en gezondere leefomgeving. Daar heb ik het bedrijf gisteren ook op aangesproken. Ik heb aangegeven dat ik geschrokken ben van het bericht en dat ik het onverteerbaar vind als het waar is. Het bedrijf gaf zelf aan dat het absoluut niet kan mocht dit zo zijn. Daar waren we het gelukkig over eens. Het bedrijf heeft zelf ook aangekondigd een onderzoek te willen doen. Dat is alvast een goede stap door het bedrijf zelf. Maar daarnaast vind ik het ook van belang dat wij als overheid ons eigen onderzoek doen. Ik heb ook al met de ILT gesproken. De ILT heeft aangegeven dat ze een onderzoek zal gaan opstarten. Het is belangrijk om daarnaast te constateren dat wij bepaalde dingen zelf hebben opgemerkt of de ILT in dit geval. Er is inderdaad een dagblad geweest dat dronebeelden heeft gemaakt maar afgelopen 10 februari dus vorige week donderdag heeft ook de ILT een drone gestuurd naar het gebied. De ILT heeft geconstateerd dat een schip zonder schoon oppervlak werd uitgereed. Even voor de duidelijkheid: dan gelden er weer andere regels en andere bronnen van gezag dan op het terrein zelf. Daar is het vooral de omgevingsdienst die aan zet is. Zodra het schip de haven uit is zijn er andere diensten aan zet.Toch ook even voor het beeld: het hebben van afval of rotzooi op het dek mag al niet laat staan dat het in zee gestort mag worden. Ik ben dus heel erg benieuwd wat er uit de onderzoeken komt. Als het zo zou zijn is het absoluut onacceptabel. Daar is Tata ook dezelfde mening over toegedaan. Daar ben ik in elk geval blij mee want het begint met bewustwording. Mevrouw Bouchallikh (GroenLinks): Ik ben blij dat de staatssecretaris al bezig is met een eigen onderzoek. Dat was een van mijn vervolgvragen dus die sla ik even over. Ik ben heel erg benieuwd naar de uitkomsten daarvan. Ik vraag mij nog wel het volgende af. Ik wil niet dat we hier constant pleisters gaan plakken dus dat we iets in de krant lezen dat achteraf gaan onderzoeken en dan nog een keer gaan constateren dat het inderdaad heel erg is. Dat weten we inmiddels wel. Mijn vraag gaat over hoe we dit soort zaken kunnen voorkomen. Begin deze maand werd er een dwangsom van €2.000 opgelegd aan Tata omdat er toen te veel stof in de haven werd verspreid. Volgens het Noordhollands Dagblad werd er niet eerder een dwangsom door de inspectie geïnd. Was dit inderdaad de eerste keer dat er zo'n boete werd uitgedeeld? Zo ja hoe is dit mogelijk als deze praktijk al jaren plaatsvindt? Gaat de staatssecretaris onderzoeken hoe het zo mis heeft kunnen gaan met het toezicht hierop? Om nog maar een keer het punt te maken: ik wil hier echt niet nog een keer gaan staan waarbij we dan allemaal gaan zeggen dat het heel erg is en nog een onderzoek gaan doen terwijl we ondertussen niet eens weten hoe erg het gesteld is. Wat gaat de staatssecretaris dus doen om dit te voorkomen? Staatssecretaris Heijnen: Ik snap het punt van mevrouw Bouchallikh heel goed namelijk dat we dit moeten voorkomen. Als je repareert aan de achterkant dan is het kwaad al geschied. We moeten dus toe naar een stevigere preventie en dus ook naar meer handhaving en toezicht. Daar zijn we mee bezig. We zijn het VTH-stelsel ook aan het herzien op basis van de aanbevelingen van de commissie-Van Aartsen. Daar zullen we in de komende tijd met de Kamer ook over in gesprek gaan om te kijken hoe die aanbevelingen worden doorgevoerd. Dat gaat hopelijk alweer tot vervolgverbeteringen leiden. Voor zover ik heb kunnen nagaan hebben we niet eerder geconstateerd dat er meer meldingen zouden zijn van schepen die de haven verlaten met een niet-schoon dek. Het is wel heel erg belangrijk dat dat nu onafhankelijk wordt onderzocht door de ILT. Ik zal u de resultaten daarvan doen toekomen; dat wil ik wel toezeggen. De voorzitter: Tot slot mevrouw Bouchallikh. Mevrouw Bouchallikh (GroenLinks): Ik ben heel blij met de toezegging dat de resultaten van de onderzoeken ons worden nagestuurd. Ik hoop dat ik voor dit punt hier niet vaker hoef te gaan staan. Ik kijk ernaar uit om dat te voorkomen. Dank u wel.De voorzitter: Dank u wel. Er zijn een aantal mensen die een vervolgvraag willen stellen. Ik begin eerst met de heer Van Raan van de Partij voor de Dieren. Dan gaan we naar mevrouw Hagen van D66 de heer Haverkort van de VVD en de heer Van der Molen CDA. Eerst geef ik het woord aan de heer Van Raan van de Partij voor de Dieren. De heer Van Raan (PvdD): Tata Steel verspilt in hoog tempo haar bestaansrecht in Nederland. Dat komt onder andere door al die incidenten. Dit is echt niet het eerste incident. We gaan nu dus weer iets onderzoeken wat allang bekend is. Ik heb twee vragen. Eén. Ook al is dit incident volledig volgens de regels verlopen — dat zou nog kunnen; de staatssecretaris gaat het onderzoeken — is zij dan wel van mening dat de regels als de sodemieter zo snel mogelijk moeten worden aangepast omdat dit gedrag onaanvaardbaar is? Dat was mijn eerste vraag. Staatssecretaris Heijnen: Het is überhaupt onaanvaardbaar om met een niet schoon schip de haven uit te varen. Daar zijn al regels voor. Vervolgens is de vraag: doen bedrijven dat dan ook? Het is wel van belang dat daar goed op wordt gecontroleerd. Ik was dus ook wel heel erg blij dat er beelden zijn van de ILT dat het oppervlak niet schoon genoeg was om de haven te verlaten. Dat geeft aan dat er wel gecontroleerd wordt. Maar liever heb je natuurlijk dat het überhaupt niet gebeurt want dat is de regel. De heer Van Raan (PvdD): Daar zijn we het over eens. Ik verwacht ook van deze staatssecretaris dat er aangifte wordt gedaan of dat justitie wordt ingeschakeld als het inderdaad niet gegaan is volgens de regels. Dan mijn tweede vraag: kan de staatssecretaris een overzicht geven van de afgelopen pak 'm beet tien jaar van wat er gebeurt op zee? Want dit probleem is veel groter dan alleen aan de kade. Je hebt het varend ontgassen. Je hebt zogeheten zeezwaaien. Dat klinkt heel vriendelijk maar het is eigenlijk gewoon tanks schoonspoelen met zeewater. Ik wil graag een overzicht van al die incidenten. Staatssecretaris Heijnen: Ik zal kijken wat ik daarover kan vinden. Zee is water en dat onderwerp ligt bij mijn collega de minister. Dat maakt verder niet zoveel uit voor de Kamer. Ik zal kijken wat daar aan informatie over beschikbaar is. Die zal ik de heer Van Raan en de Kamer doen toekomen. Mevrouw Hagen (D66): Dit bedrijf boent primaire grondstoffen in een wereld waarin grondstoffen schaars zijn onze biodiversiteit onder druk staat en ook onze ecosystemen enorm onder druk staan. Als dit waar is dan is dit geen morsen maar milieucriminaliteit. Kan ik ervan op aan dat de ILT dan alle middelen in het werk stelt om hier achteraan te gaan inclusief de weg naar de rechter?Staatssecretaris Heijnen: Ik zou graag eerst willen uitzoeken hoe het precies zit. Ik denk dat het belangrijk is om altijd aan objectieve waarheidsvinding te doen. Ik heb met het bedrijf zelf gesproken. Zij gaven aan: mocht dit het geval zijn dan is dat absoluut niet goed. Ze zullen daarom ook zelf een en ander onderzoeken. Dat neemt niet weg dat als de ILT bepaalde overtredingen zou constateren we vervolgens moeten kijken wat dan de vervolgstappen zijn want het is absoluut ontoelaatbaar mocht het zo zijn. De voorzitter: De heer Haverkort VVD de heer Van der Molen CDA en dan de heer Thijssen PvdA. Gaat uw gang. De heer Haverkort (VVD): Regels gelden voor ons allemaal. Als ik tijdens mijn maaltijd de restanten uit het raampje van mijn auto gooi dan hoor ik daar ook op aangesproken te worden. Dat geldt ook voor de toeleveranciers van Tata Steel in dezen. We hebben recent gesproken in het commissiedebat over de ketenverantwoordelijkheid die Tata heeft ook naar haar leveranciers toe. De staatssecretaris heeft ook toegezegd om daar in de breedte het gesprek over te voeren. De vraag is of ook deze risico's beheerst worden door de plannen die er nu liggen en als dat niet zo is of dat alsnog kan zodat we naast een schone omgeving een schone buurt en een schoon bedrijf ook een schone zee krijgen. Staatssecretaris Heijnen: We zullen in de totaalaanpak natuurlijk alles meenemen. Daar hoort ook bij dat een bedrijf ervoor moet zorgen dat de zee schoon blijft. Daar is Europese regelgeving over. Daar hebben we landelijke wetgeving over. Daar moet elk bedrijf in Nederland zich aan houden. Daar zullen we de bedrijven dus ook aan houden. Daar mag meneer Haverkort van op aan. De heer Van der Molen (CDA): De bereidwilligheid van ons allemaal en van de gemiddelde Nederlander om iets voor het milieu te doen neemt af naarmate ze erachter komen dat de grote jongens met van alles en nog wat weg kunnen komen. Ik had een vraag over de inspectie. De staatssecretaris geeft aan dat de inspectie al overschrijdingen heeft gezien en dat er al een boete is uitgedeeld. Kan de staatssecretaris dan ook uitleggen waarom pas nadat de IJmuidercourant een artikel plaatst nog een extern onderzoek moet plaatsvinden? Had dat niet al moeten gebeuren bij de eerste keer sinds jaren bij het uitdelen van een boete? Staatssecretaris Heijnen: De boete was volgens mij opgelegd vanwege lekkage bij de grijpers. Dat is weer iets anders want dat is weer binnen het havengebied. Dit ging specifiek over een mogelijke overtreding die geconstateerd zou zijn buiten het havengebied. Dat is dus weer iets anders. Ik ben wel helemaal met meneer Van der Molen eens dat ook grote bedrijven zich zullen moeten houden aan alle regels en afspraken zoals die in Nederland gelden. Ik heb het bedrijf Tata Steel daar gisteren ook op aangesproken. Ze zijn zich daar heel ergvan bewust. Ik heb ook aangegeven dat de Kamer zeer actief betrokken is bij dit thema. Dat blijkt wel weer uit de betrokkenheid bij het vragenuurtje van vandaag. Zij weten dus dat wij er scherp op toezien dat bedrijven zich gewoon houden aan de regels. De heer Van der Molen (CDA): Daar ga ik toch nog even op door. Ik ben het eens met de opmerking van een collega dat het heel positief is dat de staatssecretaris voor een van haar eerste wat grotere bezoeken naar Tata Steel gaat om zelf haar licht op te steken. Als ik goed ben ingelicht laat Tata Steel een extern bedrijf nu onderzoek doen maar wil het niet bekendmaken welk bedrijf dat is. Heeft de staatssecretaris daar in het gesprek met Tata Steel dan wél duidelijkheid over gekregen? En wat vindt de staatssecretaris daarvan? Ook dat zal namelijk toch openbaar moeten worden al was het maar om het vertrouwen in Tata te herstellen. Staatssecretaris Heijnen: Ik vind het goed van Tata Steel dat ze zelf een extern onderzoek laten doen. Dat neemt natuurlijk niet weg dat niks op kan tegen een onafhankelijk onderzoek door de ILT. Dat gaat dus ook plaatsvinden. Ik zal ook vooral naar de resultaten daarvan kijken. De voorzitter: De heer Thijssen PvdA. Dan mevrouw Beckerman SP en dan de heer Grinwis ChristenUnie. De heer Thijssen (PvdA): Complimenten aan de staatssecretaris dat zij meteen naar het gebied is gegaan en met omwonenden heeft gepraat. Het is inderdaad lastig voor de omwonenden dat het al de derde bewindspersoon is maar ik denk dat het heel goed is dat u er meteen heen bent gegaan. Ik zou wel willen weten wanneer het ILT-onderzoek er ligt. Er liggen namelijk nog veel meer onderzoeken ook over wat het nou betekent dat we een veilige omgeving willen maken. Daar komt ook nog iets van de staatssecretaris over en nu komt er weer een onderzoek. Ik zou graag gewoon een datum willen waarop we het ILT-onderzoek krijgen. Vooruitlopend op een debat over de inspectie: volgens mij is het duidelijk dat er meer inspectie moet plaatsvinden bij Tata. Kunnen we dus nu niet alvast afspreken dat er capaciteit bij komt zodat Tata beter in de gaten gehouden kan worden? De voorzitter: Ik hoor daar twee vragen. Het woord is aan de staatssecretaris. Staatssecretaris Heijnen: Om even op de laatste vraag in te gaan over meer controle op Tata: wij hebben als rijksoverheid bijvoorbeeld aan de omgevingsdienst en de provincie aangeboden om mee te helpen op het moment dat er opschaling nodig is zodat de handhaving en het toezicht goed geborgd zijn. Daar zijn we op een hele goede manier met elkaar over in gesprek. We doen wat we kunnen. De ILT is bijvoorbeeld ook betrokken.Wat dat betreft lijkt het mij dus voldoende om dat vooralsnog zo te laten. De voorzitter: Wanneer is het onderzoek er? Staatssecretaris Heijnen: Dat was een hele goede vraag van meneer Thijssen. Die heb ik zelf net ook gesteld aan de ILT. Ik heb wel aangedrongen op een spoedig onderzoek. Zij gaven zelf aan dat het eerder in termen van weken dan van maanden is. Mevrouw Beckerman (SP): Ik was het wel heel erg eens met alle voorgaande sprekers die zeiden: "Daar staan we weer. Daar gaan we weer. Weer Tata weer een incident weer gevaar. Mogelijk milieucriminaliteit." Ik hoor de staatssecretaris zeggen: het begint met bewustwording bij Tata Steel. Dat klinkt wel héél erg goedgelovig. Het begint misschien bij bewustwording maar het eindigt bij boetes en bij het niet meer geven van subsidie als er niet schoon geproduceerd wordt. Is de staatssecretaris het daarmee eens? Moeten we niet veel harder zijn en juist financieel ingrijpen? Staatssecretaris Heijnen: Mijn hoofdprioriteit — daar wezen de omwonenden mij heel erg op — is dat de gezondheid in de omgeving de komende jaren verbetert. Daar moeten wij met z'n allen op inzetten. Ik ben dan ook heel erg blij met de roadmap die voorligt waarin Tata zelf aangeeft dat ze de uitstoot van het Tata-terrein met 50% willen terugdringen. Daar worden nu ook stappen in gezet. Veel belangrijker nog dan alleen bewustwording is concrete actie die wij ook objectief moeten kunnen meten. Daarom ben ik ook heel erg blij met de twee onderzoeken die het RIVM nog dit jaar gaat doen. Het eerste vindt nog voor de zomer plaats om te kijken wat de effecten zijn van de eerste maatregelen die het bedrijf heeft genomen. Vervolgens hebben we aan het eind van jaar nog een onafhankelijk onderzoek om te kijken welke vervolgstappen het bedrijf gezet heeft om de gezondheid en de luchtkwaliteit in de omgeving van het bedrijf waar veel mensen wonen te verbeteren. Dat zal een heel traject worden. Ik ben heel benieuwd hoe dat gaat want ook ik ben natuurlijk enorm geschrokken van het bericht over die mogelijke dumpingen. Het bedrijf zelf de directie is op z'n minst heel erg geschrokken en heeft ook aangegeven: we willen kijken wat we kunnen doen want dat moeten we allemaal niet willen. Dat hebben ze zó naar mij uitgesproken. Ze zijn zich in die zin ook bewust van wat dit doet met het beeld en ze realiseren zich ook dat dat helemaal niet aansluit bij de ambities die ze openlijk uitspreken om de regio en het gebied gezonder en schoner te maken. De heer Grinwis (ChristenUnie): Ik weet hoe trots de medewerkers van Tata zijn op hun eigen bedrijf en de producten. Daarom baal ik dat Tata bijna wekelijks negatief in het nieuws is door eigen toedoen en dat ze hiermee hun licentie om te produceren eigenlijk op het spel zetten. Tegelijkertijd moet gezegd worden dat de gelegenheid de dief maakt. De staatssecretaris heeft al gezegd dat de omgevingsdienst versterkt gaat worden. Datis hard nodig. Er wordt een monitoringsprogramma gemaakt samen met de provincie Noord-Holland en het RIVM. Mijn vraag aan de minister is of daarin niet alleen gekeken wordt naar wat er wordt uitgestoten aan stoffen uit schoorstenen of wat er in de omgeving neerkomt maar met name ook naar wat er langs die loskades gebeurt. Want we moeten voorkomen dat het nog een keer gebeurt. Staatssecretaris Heijnen: Ik denk dat het sowieso goed is om eens te kijken hoe we omgaan met de controles op de kades en de loskades omdat dat net weer in een gebied zit dat buiten het officiële terrein valt. Daar zijn ook weer andere diensten aan zet om de controles te doen. Dat is allemaal technisch en mensen hebben er verder helemaal niks aan. Maar zij willen gewoon dat het niet gebeurt. Wij willen ook dat het niet gebeurt. Ik denk wel dat het goed is om ook eens te kijken hoe we ervoor kunnen zorgen dat alle diensten die daar controles doen op een zo goed mogelijke manier met elkaar samenwerken en dat er dus letterlijk niks tussen wal en schip valt. Daar zal ik dus zeker nog aandacht voor hebben. Voorzitter. Ik wil ook nog even richting meneer Grinwis zeggen dat ik het fijn vind dat hij ook begint over de omwonenden en de trots die zij voelen voor het Tatabedrijf. Ik vond het volgende mooi om te merken. Ik heb de hele ochtend gesproken met omwonenden die aangaven: "Wij behoren niet tot een groep die in actiecomités zit. Wij zijn dus niet uitgesproken voor of tegen. Wij vinden eigenlijk dat er hier een goede toekomst voor Tata moet zijn. Maar we maken ons wel zorgen om onze gezondheid en die van onze kinderen. We vinden dat dat moet verbeteren en dat dat ook versneld moet gebeuren." Die groep is ook een groep waarvoor ik me de komende tijd echt wil gaan inzetten. Want die horen we niet altijd. Daar lezen we niet altijd over in de krant. Maar dat is wel een hele belangrijke en grote groep die ook van ons verwacht dat wij stap voor stap verbeteringen gaan doorvoeren. De voorzitter: Dank u wel. Staatssecretaris Heijnen: Excuus voor mijn uitgebreide antwoord. De voorzitter: We gaan hier waarschijnlijk nog vaker over spreken. Ik wil de staatssecretaris van harte danken voor haar beantwoording en mevrouw Bouchallikh natuurlijk voor het stellen van de mondelinge vraag. Het was haar eerste mondelinge vraag. Dat is altijd een bijzonder moment. Volgens mij was het ook de eerste mondelinge vraag voor de staatssecretaris. In die zin hebben we eigenlijk twee soorten maidenspeeches. Ik schors de vergadering voor een enkel moment. Dan zijn we even in afwachting van de minister van Onderwijs Cultuur en Wetenschap. We gaan zo verder met de heer Stoffer. De vergadering wordt enkele ogenblikken geschorst.