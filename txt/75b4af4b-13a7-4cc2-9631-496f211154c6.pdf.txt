6 Regeling van werkzaamheden De voorzitter: Dan is nu aan de orde de regeling van werkzaamheden. Ik deel aan de Kamer mee dat tot fractievoorzitter zijn gekozen: - de heer Rutte door de fractie van de VVD; - mevrouw Kaag door de fractie van D66; - de heer Wilders door de fractie van de PVV; - de heer Hoekstra door de fractie van het CDA; - mevrouw Marijnissen door de fractie van de SP; - mevrouw Ploumen door de fractie van de PvdA; - de heer Klaver door de fractie van GroenLinks; - de heer Baudet door de fractie van Forum voor Democratie; - mevrouw Ouwehand door de fractie van de Partij voor de Dieren; - de heer Segers door de fractie van de ChristenUnie; - de heer Dassen door de fractie van Volt; - de heer Eerdmans door de fractie van JA21; - de heer Van der Staaij door de fractie van de SGP; - de heer Azarkan door de fractie van DENK; - mevrouw Den Haan voor 50PLUS; - mevrouw Van der Plas voor BBB; - mevrouw Simons voor BIJ1. Ik stel voor om de algemene commissie voor Buitenlandse Handel en Ontwikkelingssamenwerking te laten voortbestaan als vaste commissie tot een definitieve beslissing is genomen over de in te stellen commissies. Op verzoek van een aantal leden stel ik voor de volgende door hen ingediende moties opnieuw aan te houden: 35570VI-69; 34346-3; 34298-9; 28286-1144; 295-53; 20454-152; 29538-318; 25295-589. Overeenkomstig de voorstellen van de voorzitter wordt besloten. De voorzitter: Dan geef ik nu het woord aan de heer Wilders namens de PVV. De heer Wilders (PVV): Mevrouw de voorzitter. Zoals we allemaal weten is de verkenningsfase geïmplodeerd omdat een notitie van de jonkvrouwe — moet ik zeggen — Ollongren deels zichtbaar is geworden waaruit blijkt dat de werkelijke agenda van de verkenners is dat ze gekozen volksvertegenwoordigers willen wegwerken. Dat is onacceptabel. Daarom wil ik een debat met de oud-verkenners mevrouw Ollongren en mevrouw Jorritsma.Ik wil daar nog een verzoek aan toevoegen want in het kader van de transparantie en de openheid zou ik vóór dat debat drie stukken van ze willen hebben. Eén: de gehele notitie waarvan we een stukje hebben gezien waaronder de tekst "positie Omtzigt functie elders". Ik wil graag die hele notitie hebben. Ik wil ook graag de gespreksverslagen hebben van de voormalige verkenners. En ik wil ook graag alle aantekeningen en alle andere notities van zowel de verkenners als de ambtenaren vóór het debat naar de Kamer gestuurd zien. De voorzitter: Ik zag mevrouw Marijnissen staan. Ik ga gewoon het rijtje langs want iedereen staat op. Mevrouw Marijnissen mevrouw Ploumen mevrouw Kaag de heer Rutte de heer Hoekstra en daarna ga ik opnieuw het rondje af. Mevrouw Marijnissen namens de SP. Mevrouw Marijnissen (SP): Dank u wel. Steun voor het verzoek tot het houden van een debat. Ook steun voor het verzoek dat wij ook hadden om die aanvullende stukken te sturen. Ik zou daar nog één ding aan willen toevoegen. Als we goed inzoomden op de foto stonden er namelijk ook bijlagen bij en een zogenaamd herstelplan dat er kennelijk zou zijn. Die zouden wij ook graag ontvangen. Mevrouw Ploumen (PvdA): Voorzitter. De waarheid over dit proces moet boven tafel. Steun voor beide verzoeken en ook voor het verzoek van mevrouw Marijnissen. Mevrouw Kaag (D66): Ik steun beide verzoeken. Dank. De heer Rutte (VVD): Steun voor het debat. De heer Hoekstra (CDA): Voorzitter. Het is bizar wat er is gebeurd dus van harte steun voor het debat. De heer Azarkan (DENK): Voorzitter. Steun voor het verzoek om een debat en misschien een aanvulling. De nieuwe verkenners willen schoon schip maken dus misschien is het verstandig als ze gewoon alles op tafel leggen wat de oude verkenners hebben. Dus waarom onderscheid maken? Laten we het gewoon op tafel leggen dan kunnen we schoon schip maken vandaag het debat houden en daarna weer door. De voorzitter: De heer Segers de heer Baudet mevrouw Ouwehand en ik zie ook de heer Klaver staan. Ik geef het woord aan degene die het eerst bij de microfoon staat.De heer Segers (ChristenUnie): Voorzitter steun voor het verzoek. Steun ook voor maximale transparantie qua stukken zodat wat we nu een beetje hebben kunnen zien helemaal wordt gedeeld. De heer Baudet (FVD): Ook steun. Ik wilde dat punt ook nog maken want dat moet niet ondergesneeuwd raken. Dus niet alleen steun voor het debat. We moeten echt die stukken hebben van tevoren. Dan kunnen we het ook echt ergens over hebben. De heer Klaver (GroenLinks): Voorzitter van harte steun. Willen we door kunnen met dit formatieproces dan moet dat op basis van vertrouwen kunnen en daarvoor moet er transparantie zijn. Mevrouw Ouwehand (PvdD): Steun voor alle verzoeken hier uitgesproken. De heer Dassen (Volt): Mevrouw de voorzitter bijzonder om op de eerste dag straks met dit debat te moeten beginnen maar ik steun zeker het verzoek van de heer Wilders om een debat. De voorzitter: De heer Eerdmans namens J.A.21. De heer Eerdmans (JA21): "Ja 21" kunt u ook zeggen. Dat is eigenlijk de juiste uitspraak. Wij steunen dit verzoek van harte inclusief de aanvullingen die zijn gevraagd ook door de heer Azarkan. Dat is uitstekend; laten we dat doen. En laten we de tijd nemen om die te bestuderen voordat we het debat aanvangen. Mevrouw Den Haan (50PLUS): Een beetje een dubbel gevoel om vandaag met een dergelijk debat te beginnen maar ook steun van 50PLUS voor dit debat. De heer Van der Staaij (SGP): Voorzitter. Het is goed dat er een debat komt om opheldering te krijgen maar het is ook waardevol als daarvoor nog extra stukken kunnen komen die beschikbaar zijn. Mevrouw Simons (BIJ1): Voorzitter ook wij steunen het verzoek om een debat en het verzoek om de extra stukken. Mevrouw Van der Plas (BBB): Uiteraard ook steun voorzitter namens BBB. Ik doe daarbij niet het verzoek om extra stukken maar om álle stukken. We hebben de voorzitter ook gevraagd om een volledig verslag en niet een zo volledig mogelijk verslag want datgeeft ruimte om helemaal niks te hoeven zeggen. Tot slot wil ik eraan toevoegen dat we ons heel erg goed realiseren voor zover dat nog niet gebeurt dat niet alleen wij hier in de Kamer duidelijkheid willen maar vooral de burger. De samenleving wil duidelijkheid. Er is ontzettend veel wantrouwen. Vandaag kunnen we beginnen om het vertrouwen een klein beetje te herstellen. De voorzitter: Meneer Wilders de hele Kamer heeft uw verzoek gesteund om een debat te houden. Ik wil het voorstel doen om het stenogram van dit deel van de vergadering door te geleiden naar mevrouw Jorritsma en mevrouw Ollongren. De heer Wilders (PVV): Voorzitter. Volgens mij heb ik niet alleen een meerderheid voor een debat maar ook voor alle stukken. Ik zou u wel willen vragen om het debat pas te beginnen als we die stukken hebben gehad en we die hebben kunnen bestuderen. De voorzitter: Daar gaat iedereen mee akkoord? Ja? De heer Segers. De heer Segers (ChristenUnie): Dit heeft geen betrekking op dat laatste want dat is wat mij betreft prima. Maar even over de volgorde. Het lijkt mij goed om na de heer Wilders in volgorde van fractiegrootte te spreken. De voorzitter: Dat is het volgende punt. De heer Segers (ChristenUnie): Dat zou mijn voorstel zijn. De voorzitter: Dat wilde ik ook voorstellen. Ik wil voorstellen om na de heer Wilders als eerste spreker de fractiegrootte als volgorde aan te houden. Ik stel voor om de spreektijden op vijf minuten vast te stellen. Dan hebben we dat ook afgesproken. We gaan kijken wat mogelijk is om de stukken te krijgen. Ik laat het aan de woordvoerders weten zodra er stukken zijn. De vergadering wordt van 14.53 uur tot 16.00 uur geschorst.