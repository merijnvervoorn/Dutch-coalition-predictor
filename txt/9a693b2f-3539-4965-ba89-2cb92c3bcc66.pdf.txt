6 Pakketmaatregelen Aan de orde is het debat naar aanleiding van een algemeen overleg op 21 juni 2012 over pakketmaatregelen. De voorzitter: Ik deel mee dat wij twee VAO's hebben en dat wij daarna meteen overgaan tot de stemmingen. Ik verzoek de leden om plaats te nemen en het wat rustig te houden in de zaal. Ik zie dat de woordvoerders aanwezig zijn. Het woord is aan mevrouw Leijten. Mevrouw Leijten (SP): Voorzitter. Ieder jaar besluit de politiek wat er in het basispakket van de zorgverzekering zit. Daarvoor krijgen wij adviezen van het College voor Zorgverzekeringen maar die hoeven we niet op te volgen. Ik dien een motie in om een advies niet op te volgen. Motie De Kamer gehoord de beraadslaging constaterende dat de regering het advies van het College voor Zorgverzekeringen om behandeling met een redressiehelm bij plagiocefalie en brachycefalie niet meer te vergoeden via het basispakket overneemt; constaterende dat de effectiviteit van de behandeling van een plat achterhoofd bij baby's met de redressiehelm niet ter discussie staat; overwegende dat een plat achterhoofd bij een baby kan ontstaan doordat ouders het advies krijgen hun kind op de rug te laten slapen in verband met het risico op wiegendood; constaterende dat het CVZ het behandelen van een plat achterhoofd bij een baby aanmerkt als een cosmetische behandeling; van mening dat van een cosmetische vraag van een baby geen sprake kan zijn; voorts van mening dat het niet behandelen van een plat achterhoofd een opgroeiend kind tekent voor de toekomst; verzoekt de regering dit advies van het CVZ niet over te nemen en de 35 mln. dekking te vinden in het reclamebudget van 58 mln. van zorgverzekeraars en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 398 (29689).Mevrouw Leijten (SP): De minister wil graag bezuinigen op het pakket door lageziektelastbenadering. Het College voor Zorgverzekeringen dat dit onderzoekt stelt dat deze bezuiniging niet haalbaar is zonder schadelijke effecten. Doorgaan op deze weg is volgens de SP de rekening doorschuiven naar een volgend kabinet en een bezuiniging inboeken die niet gerealiseerd kan worden. Wij willen ten minste dat gezondheidsschade of schadelijke effecten voorkomen worden. Daarom leggen wij de volgende motie voor aan de Kamer. Motie De Kamer gehoord de beraadslaging constaterende dat het voornemen om 13 mld. te besparen door behandeling van "lage ziektelast" uit het basispakket te schrappen nog steeds overeind staat; constaterende dat het CVZ stelt dat de bezuiniging niet haalbaar is zonder schadelijke effecten; spreekt uit dat de lageziektelastbenadering niet mag leiden tot schadelijke effecten of gezondheidsschade en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 399 (29689). Mevrouw Voortman (GroenLinks): Voorzitter. Het kabinet heeft het CVZ opdracht gegeven om een evaluatie te houden over het voorwaardelijk toelaten van interventies in het verzekerde pakket. GroenLinks zou graag zien dat daarbij ook wordt onderzocht of wij misschien een voorbeeld kunnen nemen aan Engeland. Daartoe dien ik de volgende motie in. Motie De Kamer gehoord de beraadslaging overwegende dat op dit moment bijvoorbeeld via voorwaardelijke toelating getoetst wordt of een interventie opgenomen moet worden in het verzekerd pakket en dat dit systeem wordt geëvalueerd; overwegende dat een systeem als de NICE-guidelines zoals dat in het Verenigd Koninkrijk wordt gehanteerd voor de toelating van geneesmiddelen en therapievergoeding leidt tot afdwingbaar beter passend en daardoor kosteneffectiever medicijn- en therapiegebruik;Voortman verzoekt de regering het CVZ opdracht te geven om bij de evaluatie van het voorwaardelijk toelaten van interventies in het verzekerde pakket mogelijkheden voor kostenefficiëntie door gebruik van een dergelijk systeem als in het Verenigd Koninkrijk of systeemonderdelen hiervan te onderzoeken en gaat over tot de orde van de dag. De voorzitter: Deze motie is voorgesteld door het lid Voortman. Naar mij blijkt wordt de indiening ervan voldoende ondersteund. Zij krijgt nr. 400 (29689). Ik heet de minister welkom. Wij wachten even tot de minister alle moties heeft. De vergadering wordt enkele ogenblikken geschorst. Minister Schippers: Voorzitter. In de motie van mevrouw Leijten op stuk nr. 398 wordt de regering verzocht om het advies van het CVZ betreffende de redressiehelm niet over te nemen. Het CVZ heeft inderdaad in zijn advies van 20 december 2011 geadviseerd om de redressiehelm buiten het verzekerd pakket te plaatsen. De aanspraak op medisch-specialistische zorg inclusief diagnostiek bij schedelafwijking blijft bestaan; alleen het gebruik van de redressiehelm bij cosmetische afwijkingen is niet meer verzekerd. Ik denk dat er in de komende jaren nog veel kritischer gekeken zal moeten worden naar wat wij wel verzekeren en wat niet. De mate waarin zorg collectief en solidair vergoed kan worden heeft grenzen die scherp moeten worden bepaald. Het overnemen van het advies van het CVZ past daarin. Bij schedelafwijkingen waarbij de schedel is vergroeid is er sprake van een bedreigende situatie en blijft de redressiehelm in het pakket. De budgettaire opbrengst van de redressiehelm is nodig om de voorwaardelijke toelating van intra-arteriële trombolyse bij herseninfarct alsmede percutane renale denervatie oftewel een katheter bij verhoogde bloeddruk te financieren. Ik ontraad daarom de motie. De motie op stuk nr. 399 spreekt uit dat de lageziektelastbenadering niet mag leiden tot schadelijke effecten of gezondheidsschade. Het oordeel over deze motie wil ik aan de Kamer laten want ik kan natuurlijk heel goed aan het CVZ vragen om in zijn advies als het ware mee te nemen hoe het dit inschat. In de motie op stuk nr. 400 van het lid Voortman wordt de regering verzocht het CVZ opdracht te geven om bij de evaluatie van het voorwaardelijk toelaten van interventies in het verzekerde pakket een evaluatie die wij toch al gaan doen mogelijkheden voor kostenefficiëntie door gebruik van een dergelijk systeem als in het Verenigd Koninkrijk of systeemonderdelen hiervan te onderzoeken. Ik laat het oordeel over deze motie over aan de Kamer. De beraadslaging wordt gesloten. De voorzitter: Ik dank de minister voor haar aanwezigheid.