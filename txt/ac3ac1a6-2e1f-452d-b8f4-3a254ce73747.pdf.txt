11 Stemming motie Uitwisseling van persoonsgegevens bij schuldhulpverlening Aan de orde is de stemming over een aangehouden motie ingediend bij de behandeling van het wetsvoorstel Wijziging van de Wet gemeentelijke schuldhulpverlening ten behoeve van de uitwisseling van persoonsgegevens te weten: - de gewijzigde motie-Jasper van Dijk c.s. over onlinewinkels als aparte categorie opnemen in het Besluit kredietvergoeding (35316 nr. 20 was nr. 10). (Zie vergadering van 1 april 2020.) De voorzitter: De gewijzigde motie-Jasper van Dijk c.s. (35316 nr. 20 was nr. 10) is in die zin nader gewijzigd dat zij thans luidt: Motie De Kamer gehoord de beraadslaging overwegende dat de markt van postorderbedrijven flitskredieten en andere niet voldoende gereguleerd is; overwegende dat woekerrentes tot maar liefst 12% gehanteerd kunnen worden; overwegende dat geld uitlenen of verkopen op krediet in combinatie met woekerrentes mensen diep in de schulden en ellende brengt; verzoekt de regering om verdienmodellen die mensen in de ellende storten te stoppen door: - strakke afspraken te maken over de voorwaarden van kredietverstrekking in welke vorm dan ook; - woekerrentes aan banden te leggen; - bovenstaande desnoods wettelijk af te dwingen; en de Kamer over de voortgang nog voor de zomer te informeren en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 21 was nr. 20 (35316). Ik stel vast dat wij hier nu over kunnen stemmen. In stemming komt de nader gewijzigde motie-Jasper van Dijk c.s. (35316 nr. 21 was nr. 20).De voorzitter: Ik constateer dat deze nader gewijzigde motie met algemene stemmen is aangenomen. U bent niet voor niks geweest meneer Jasper van Dijk.