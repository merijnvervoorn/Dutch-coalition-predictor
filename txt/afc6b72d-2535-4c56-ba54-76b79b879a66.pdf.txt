20 Stemming motie Begrotingsonderzoek Onderwijs Cultuur en Wetenschap 2023 Aan de orde is de stemming over een motie ingediend bij het debat over het begrotingsonderzoek over de begroting van het ministerie van Onderwijs Cultuur en Wetenschap voor het jaar 2023 te weten: - de motie-Westerveld c.s. over concrete afspraken over het aantal vaste dienstverbanden uitgesplitst per functie (36200-VIII nr. 33). (Zie wetgevingsoverleg van 17 november 2022.) De voorzitter: De motie-Westerveld c.s. (36200-VIII nr. 33) is in die zin gewijzigd dat zij thans luidt: Motie De Kamer gehoord de beraadslaging constaterende dat ondanks incidentele en structurele investeringen in het onderwijs het aantal tijdelijke dienstverbanden blijft toenemen; constaterende dat het begrotingsonderzoek stelt dat de begroting van Onderwijs Cultuur en Wetenschap 2023 op dit punt geen meetbare indicatoren heeft; verzoekt de regering om in de begroting van Onderwijs Cultuur & Wetenschap 2024 doelstellingen en streefwaarden op te nemen over het aantal vaste dienstverbanden uitgesplitst per functie en gaat over tot de orde van de dag. Zij krijgt nr. 47 was nr. 33 (36200-VIII). Ik stel vast dat wij hier nu over kunnen stemmen. In stemming komt de gewijzigde motie-Westerveld c.s. (36200-VIII nr. 47 was nr. 33). De voorzitter: Ik constateer dat de leden van de fracties van de SP GroenLinks BIJ1 Volt DENK Fractie Den Haan de PvdA de PvdD Lid Gündoğan D66 Lid Omtzigt de SGP BBB JA21 de PVV FVD en Groep Van Haga voor deze gewijzigde motie hebben gestemd en de leden van de overige fracties ertegen zodat zij is aangenomen. Mevrouw Van der Plas BBB.Mevrouw Van der Plas (BBB): Voorzitter. Ik weet niet of het nog kan maar het lijkt me wel ... De voorzitter: Graag even wat stilte in de zaal. Mevrouw Van der Plas. Mevrouw Van der Plas (BBB): ... maar ik wilde graag een vraag stellen over de stemmingen onder punt 11 over het mbo. Daarbij is de motie op stuk nr. 527 aangenomen van mijzelf en de heer El Yassini. Daar wou ik eigenlijk ook een brief over van het kabinet. De voorzitter: Dat kan nog. Dat gaan we doorgeleiden naar het kabinet. Daarmee zijn we aan het einde gekomen van deze stemmingen van dinsdag 22 november. Ik dank de minister voor haar aanwezigheid hier. Ik schors de vergadering voor een enkel moment en dan gaan we over tot de regeling van werkzaamheden. De vergadering wordt enkele ogenblikken geschorst.