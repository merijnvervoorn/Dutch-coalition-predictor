6 Herdenking aanslagen Kopenhagen Aan de orde is de herdenking naar aanleiding van de aanslagen in Kopenhagen. De voorzitter: Voor wij starten met de regeling van werkzaamheden verzoek ik u allen in de zaal en op de publieke tribune om voor zover u dat kunt te gaan staan. Op 14 februari vonden in de Deense hoofdstad Kopenhagen twee afschuwelijke aanslagen plaats: een op een cultureel centrum waar op dat moment een debat over de vrijheid van meningsuiting plaatsvond en een op een synagoge waar een bat mitswa werd gevierd. Twee mensen kwamen daarbij om het leven. Een heel volk werd geraakt. Het is nog maar een paar weken geleden dat wij hier in de Kamer stilstonden bij de gebeurtenissen in Parijs. Ik herhaal vandaag wat ik toen heb gezegd: in onze westerse democratie of dat nu in Frankrijk Denemarken of Nederland is moet je niet bang hoeven te zijn om je mening te verkondigen of om naar een gebedshuis te gaan. Dat is de kern van een open en vrije samenleving. Vrijheid van meningsuiting en vrijheid van godsdienst zijn fundamentele waarden die in onze Grondwet zijn vastgelegd en die wij altijd zullen verdedigen. Onze gedachten zijn bij de getroffenen de nabestaanden van de aanslagen en de hele Deense bevolking. Wij wensen hun veel kracht en wijsheid toe om verder te gaan na deze vreselijke gebeurtenissen. Een bericht met deze strekking heb ik namens de Tweede Kamer inmiddels verzonden naar het Deense Folketing. Ik verzoek u allen weer te gaan zitten.