14 Stemming motie Gewasbeschermingsmiddelen en bijensterfte Aan de orde is de stemming over een aangehouden motie ingediend bij het VAO Gewasbeschermingsmiddelen en bijensterfte te weten: - de motie-Smaling/Van Gerven over naar de Kamer sturen van de gegevens uit de gewasbeschermingsmonitor (27858 nr. 248). (Zie vergadering van 18 maart 2014.) De voorzitter: De motie-Smaling/Van Gerven (27858 nr. 248) is in die zin gewijzigd (27858 nr. 268) en nader gewijzigd dat zij thans luidt: De Kamer gehoord de beraadslaging overwegende dat waterbeheerders al ten minste vijftien jaar vragen om inzicht in gebruik per gebied en per bestrijdingsmiddel; overwegende dat de handhaving vergemakkelijkt als de NVWA en de waterschappen weten welk bestrijdingsmiddel waar gebruikt wordt; verzoekt de regering waterschappen en NVWA zo veel mogelijk inzicht te geven in het gebruik per gebied van elk bestrijdingsmiddel; verzoekt de regering tevens geaggregeerde gegevens uit de gewasbeschermingsmonitor naar de Kamer te sturen waarbij duidelijk gecommuniceerd wordt hoeveel middelen en welke middelen er per jaar gebruikt zijn en dit overzichtelijk te zetten naast de kwantitatieve reductiedoelstelling van het kabinet; overwegende dat werknemers vaak tieners zijn en dat de evaluatie van de eerste nota gewasbeschermingsmiddelen door het Planbureau voor de Leefomgeving concludeert dat blootstelling aan gewasbeschermingsmiddelen een knelpunt is specifiek voor jongeren onder de 16 jaar; overwegende dat ook het Gezondheidsraadonderzoek van 29 januari 2014 concludeert dat meer maatregelen nodig zijn om blootstelling te verminderen; overwegende dat het PBL tevens concludeert dat slechts 65% van de bedrijven een risico-inventarisatie heeft en dat bij de risico-inventarisaties die er wel zijn amper aandacht is voor het cruciale aspect van de blootstelling van werknemers aan bestrijdingsmiddelen; overwegende dat de doelstelling in de eerste Nota Duurzame gewasbescherming voor 2010 was dat alle teeltbedrijven hun gewasbescherming en werkzaamheden in behan-deld gewas uitvoeren conform een goedgekeurde risicoinventarisatie en -evaluatie; overwegende dat in de nieuwe nota duurzame gewasbescherming deze (niet gehaalde) doelstelling gehandhaafd wordt zonder een jaartal te noemen anders dan de einddatum van de nota namelijk 2023; verzoekt de regering voorts een ambitieuze streefdatum te formuleren voor het bereiken van een situatie waarbij nagenoeg alle werkgevers voldoende aandacht hebben voor risico's van gif voor werknemers en voldoen aan de vereiste risico-inventarisatie en de Kamer geregeld te informeren over de voortgang in dezen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 269 was nr. 268 (27858). Op verzoek van de heer Smaling stel ik voor zijn nader gewijzigde motie (27858 nr. 269 was nr. 268) aan te houden. Daartoe wordt besloten.