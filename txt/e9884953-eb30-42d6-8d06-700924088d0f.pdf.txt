31 Stemming motie Geweldsaanwending opsporingsambtenaar Aan de orde is de stemming over een aangehouden motie ingediend bij de behandeling van het wetsvoorstel Wijziging van het Wetboek van Strafrecht in verband met het opnemen van een specifieke strafuitsluitingsgrond voor opsporingsambtenaren die geweld hebben gebruikt in de rechtmatige uitoefening van hun taak te weten: - de motie-Groothuizen/Den Boer over het toevoegen van de zinsnede "ter hand nemen van een vuurwapen" (34641 nr. 16). (Zie wetgevingsoverleg van 14 oktober 2019.) De voorzitter: De motie-Groothuizen/Den Boer (34641 nr. 16) is in die zin gewijzigd dat zij thans luidt: Motie De Kamer gehoord de beraadslaging constaterende dat de zinsnede "ter hand nemen van een vuurwapen" is geschrapt uit artikel 1 vierde lid onder k van de voorgestelde nieuwe ambtsinstructie; constaterende dat in de voorgestelde nieuwe ambtsinstructie in artikel 17 de meldingsplicht is gekoppeld aan het aanwenden van geweld waardoor de meldingsplicht niet van toepassing is op het ter hand nemen van een vuurwapen; overwegende dat deze zinsnede in het verleden juist was toegevoegd nadat uit onderzoek bleek dat 20% van de doden en 10% van de gewonden viel door politiekogels door ongewilde schoten vooral uit dienstpistolen die slechts "ter hand" waren genomen; overwegende dat na onder andere deze toevoeging er aanzienlijk minder slachtoffers door ongewilde schoten zijn gevallen; verzoekt de regering de zinsnede "ter hand nemen van een vuurwapen" weer toe te voegen aan artikel 1 vierde lid onderdeel k en aan de omschrijving van meldingsplichtig geweld in de ambtsinstructie waarbij een uitzondering wordt gemaakt voor dienstonderdelen en eenheden die standaard een wapen ter hand (of schouder) hebben zoals bijvoorbeeld het Arrestatieteam (AT) en de Dienst Speciale Interventies (DSI) en gaat over tot de orde van de dag. Naar mij blijkt wordt de indiening ervan voldoende ondersteund.Zij krijgt nr. 23 was nr. 16 (34641). Ik stel vast dat wij hier nu over kunnen stemmen. In stemming komt de gewijzigde motie-Groothuizen/Den Boer (34641 nr. 23 was nr. 16). De voorzitter: Ik constateer dat de leden van de fracties van de SP de PvdA GroenLinks de PvdD DENK Van Kooten-Arissen D66 het CDA en de ChristenUnie voor deze gewijzigde motie hebben gestemd en de leden van de overige fracties ertegen zodat zij is aangenomen.