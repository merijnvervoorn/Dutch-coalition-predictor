7 Regeling van werkzaamheden Regeling van werkzaamheden De voorzitter: Het woord is aan de heer Dijsselbloem. De heer Dijsselbloem (PvdA): Voorzitter. Dinsdag hebben wij gevraagd of wij alsnog het Kunduzakkoord konden ontvangen tenminste de tekst die naar het CPB zou zijn gegaan. Daarbij hebben wij gevraagd óf er een tekst naar het CPB is gegaan. Daarop is geen antwoord van de minister van Financiën gekomen. Inmiddels hebben wij uit de media vernomen dat het akkoord vrijdag beschikbaar komt en naar de Kamer gaat. Formeel weten wij dat nog niet. Ik zou daar graag een bevestiging van krijgen van het kabinet. Als wij die bevestiging hebben dan vraag ik u voorzitter om in het schema van volgende week ruimte te maken voor een volwaardig debat over het Kunduzakkoord. Mevrouw Van Gent (GroenLinks): Voorzitter. Als die stukken er vrijdag of vlak daarna komen dan lijkt het mij goed dat wij er volgende week zo snel mogelijk over spreken. Er zit hier bij de interruptiemicrofoon een vlieg namens het kabinet. Misschien heeft die nog nieuws. De heer Van Hijum (CDA): Ik kan mij namens de CDA-fractie bij mevrouw Van Gent aansluiten. Mevrouw Van Miltenburg (VVD): Ik kan dat ook doen namens de VVD-fractie. De voorzitter: Laten wij dat dan doen. Mevrouw Berndsen (D66): Ook van de zijde van D66 is er steun. De voorzitter: Wij zullen op de agenda rekening houden met een debat op dinsdagmiddag. Ik stel voor dat dat gebeurt met sprekers in de volgorde van fractiegrootte en met spreektijden van tien zeven en vijf minuten. Daartoe wordt besloten. De voorzitter: Het woord is aan het lid Gesthuizen. Mevrouw Gesthuizen (SP): Voorzitter. Gisteren heeft een vijftal fracties samen in een heel korte procedure een paar vragen gesteld aan minister Leers van Immigratie Integratie en Asiel. Zij maakten zich namelijk grote zorgen over de ontstane situatie in Ter Apel. Het kamp dat vluchtelingen daar hadden opgeslagen is in allerijl ontruimd. De minister heeft daarover een korte brief geschreven. Ik ben niet erg tevreden over de inhoud van die brief. Mede daarom vraag ik namens de vijf fracties die de vragen hadden gesteld een dertigledendebat aan. Ik zou het zeer waarderen als de ministereen nieuwe brief zou sturen waarin uitgebreider wordt ingegaan op alles wat er gisteren is gebeurd inclusief het optreden van de ME. Wat is er gebeurd en wat zal er gaan gebeuren met de mensen die zijn aangehouden? De voorzitter: Kan de inhoud van die brief voor u aanleiding zijn om het debat niet te laten plaatsvinden? Mevrouw Gesthuizen (SP): Nee. De voorzitter: Als er geen brief komt wilt u toch een debat? Mevrouw Gesthuizen (SP): Zeker. De voorzitter: Dan zet ik het debat op de lijst. Mevrouw Gesthuizen (SP): Gezien de situatie en het feit dat er op dit moment nog mensen opgesloten zitten zou ik het waarderen als u het debat op zeer korte termijn plant. De voorzitter: Dat begrijp ik. Ik zal er mijn best voor doen. Ik zal het stenogram van dit gedeelte van de vergadering doorgeleiden naar het kabinet. Het woord is aan het lid Van Bochove. De heer Van Bochove (CDA): Voorzitter. Op 11 februari stuurde de minister van Veiligheid en Justitie een brief naar de Kamer waarin hij toezegde een aanvullende reactie op het rapport Brand bij Chemie Pack van de Onderzoeksraad voor Veiligheid naar de Kamer te sturen. Ondanks verschillende verzoeken via de procedurevergadering om die reactie te sturen is dat nog steeds niet gebeurd. Ik probeer nu langs deze weg de minister van Veiligheid en Justitie te bewegen die brief uiterlijk volgende week woensdag naar de Kamer te sturen. De voorzitter: Ik zal het stenogram doorgeleiden naar het kabinet. Het woord is aan de heer Recourt. De heer Recourt (PvdA): Voorzitter. Ik wilde een vraag stellen aan de minister van Justitie en Veiligheid over match fixing maar ik wil eerst overleggen met VWS. Ik houd de vraag nog even aan en kom daar later op terug. De voorzitter: Het woord is aan de heer Hernandez. De heer Hernandez (PVV): Voorzitter. Op 25 april heb ik de minister van Defensie om een brief gevraagd aangaande het bericht dat het defensiepersoneel vertrekt met een gouden handdruk. Tot op heden heb ik geen brief gezien. Met het oog op het aanstaande AO over personeel wil ik graag eind volgende week die brief hebben.De voorzitter: Ik zal het stenogram doorgeleiden naar het kabinet. Heeft iedereen de presentielijst getekend? Ook leden die later vandaag zijn aangekomen? Het zou zomaar kunnen dat er een hoofdelijke stemming in de lucht hangt. Sterker nog: dat is al aangekondigd en volgens mij staat het er zelfs bij. Nee het is nog niet officieel aangekondigd. Ik denk dat het goed is om dat nog even officieel aan te kondigen. Het woord is aan de heer Wilders. De heer Wilders (PVV): Voorzitter. Ik zal het nog gaan missen. Ik zou graag hoofdelijke stemming willen over agendapunt 1 agendapunt 2 agendapunt 3 en over de motie op stuk nr. 13 onder agendapunt 4. Vier keer een hoofdelijke stemming dus. De voorzitter: Goed. Dat gaan we doen.