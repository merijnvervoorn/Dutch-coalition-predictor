2 Vragenuur Aan de orde is het mondelinge vragenuur overeenkomstig artikel 136 van het Reglement van Orde. Vragen van het lid Marcouch aan de minister van Veiligheid en Justitie over het bericht "112-storing bij Gelderse politie". De heer Marcouch (PvdA): Voorzitter. De overheid stelt in haar communicatie naar burgers dat elke seconde telt: "Dan moet u 112 bellen" en "Met 112-meldingen redt u levens". Dat is een goede boodschap maar dan moet 112 wel werken. Volgens mij staan wij hier voor de derde keer dit jaar omdat 112 niet bereikbaar was. Volgens mij gebeurde dat in maart en in juni en afgelopen weekend gebeurde het in Gelderland weer toen 112 bijna zes uur onbereikbaar was. Het kan zo zijn dat de techniek het soms niet doet maar wij hebben hier diverse discussies over gevoerd en de minister heeft de Kamer in zijn brieven toezeggingen gedaan. Gisteren kregen wij weer een brief waarin de minister stelt dat dit nooit meer zal gebeuren en dat hij alles op alles zal zetten om ervoor te zorgen dat 112 gewoon bereikbaar is. Ik vraag de minister hoe het dan kan gebeuren dat afgelopen zondag in Nederland zowel 112 als het algemene nummer van de politie niet bereikbaar was. Minister Opstelten: Voorzitter. Ik dank de heer Marcouch voor de vragen. Dit wordt het kortste antwoord dat ik ooit heb gegeven: 112 en de politie waren allebei bereikbaar. De burger heeft daar totaal geen last van gehad; punt. Wil de heer Marcouch ook weten waarom? Dat zal immers wel zijn tweede vraag zijn. De heer Marcouch (PvdA): We hebben afgelopen week een brief van de minister gekregen. Bij de vorige storingen zaten mensen ten tijde van de meldingen in hoge nood. Ik leg geen verband met de melding maar er zijn wel mensen komen te overlijden. Dat betekent dat dit zeer ernstig is. Ik begrijp wel dat de politie zegt dat het anders lag maar als dit signaal uit Gelderland komt zou ik toch willen dat de minister er enige tijd voor neemt om te onderzoeken of dit zo is. De minister stelt in de brief dat dit niet meer gaat gebeuren maar de inkt van zijn pen was nog niet droog of er was alweer een storing in Gelderland. En nu zegt hij heel gemakkelijk dat er helemaal niets aan de hand was. Minister Opstelten: De brief die ik gisteren heb verzonden was naar aanleiding van het onderzoek naar de trieste gebeurtenissen in juni. Dat was een ernstige zaak. Afgelopen weekend heeft het systeem gewoon gewerkt. De melding kwam binnen. Er bleek een kleine storing te zijn in de meldkamer van Gelderland-Zuid maar dan wordt de melding automatisch doorgekoppeld naar Gelderland-Midden zonder dat de burger daar iets van merkt; Gelderland-Zuid is Nijme-gen en Gelderland-Midden is Arnhem. De burger heeft hier dus totaal geen last van gehad. Dat is wat ik wil zeggen. De situatie was dus heel anders dan in maart en juni want het systeem heeft gewerkt de back-up heeft gewerkt en de burger heeft hier geen last van gehad. De heer Marcouch (PvdA): De informatie die ik heb is dat mobiel bellen enigszins bereikbaar was maar dat de vaste nummers niet bereikbaar waren. Ik zou dus toch heel graag willen dat de Inspectie Veiligheid en Justitie ook naar deze situatie gaat kijken. Ik zou ook willen dat de minister nou eens echt werk gaat maken van een noodvoorziening voor de momenten waarop deze techniek het begeeft. Als elke seconde telt en als levens gered moeten worden moeten mensen die 112 bellen hoe dan ook een dienst aan de lijn krijgen die zij op dat moment nodig krijgen. Minister Opstelten: Het is echt niet nodig want het is allemaal gebeurd. Ik noem 7% van de 112-oproepen. 0900â€“8844 is ook bekeken. Daar is niets fout gegaan; alles is via de zogenaamde buddy-regio Gelderland-Midden nog een keer conform de hiervoor geldende procedures afgewerkt. Ik kan een en ander altijd nog in een brief bevestigen want dan kan de Kamer dat ook nog controleren. Maar er is dus geen reden tot zorg. De voorzitter: Mijnheer Marcouch omdat u zo snel bent kunt u nog een vraag stellen. De heer Marcouch (PvdA): Ik vind het prima dat de minister in een brief nog eens uitlegt hoe dit precies in zijn werk is gegaan. Ik zou graag ook in die brief willen lezen wanneer wij er nu op kunnen rekenen dat alle maatregelen die getroffen moeten worden ook getroffen zijn en dat 112 functioneert. De minister had het in zijn laatste brief over het najaar maar daar zijn wij bijna doorheen. Als 112 niet functioneert moet er een noodvoorziening zijn waarmee de mensen toch bereik hebben. Minister Opstelten: De inspectie heeft geconstateerd dat alle noodzakelijke voorzieningen zijn getroffen. Verder deel ik mee dat het extra integrale onderzoek naar de 112-keten en de infrastructuur dat wij toch hebben ingesteld er aan het eind van het jaar in december zal zijn. Mevrouw Berndsen-Jansen (D66): Mij triggerde de opmerking van de minister dat de burger "er geen last van zou hebben". Dat verbaast mij een beetje omdat met name de noodhulpeenheden van de politie aangestuurd worden vanuit de meldkamer. Als dat vanuit een andere regio gebeurt waar de lokale kennis nauwelijks aanwezig is denk ik dat de burger er wel degelijk last van heeft. In aansluiting op wat de heer Marcouch zei: dit is het zoveelste incident. Het heeft iedere keer met verbindingen en met ICT te maken. Er ligt een kritisch rapport van de Algemene Rekenkamer over het ICT-gebeuren bij de politie. Wanneer is dit nu een keer echt op orde? Minister Opstelten: Daarop heb ik zojuist al geantwoord. De inspectie heeft een en ander kritisch doorgelicht naar aanleiding van deOpstelten gebeurtenissen van maart en juni. Dat heb ik gisteren in de brief aangegeven. Wat het tweede en laatste punt betreft: er zijn niet voor niets buddy-voorzieningen. In de meldkamer van Gelderland-Midden is men erop ingespeeld om de meldkamer van Gelderland-Zuid in noodgevallen te kunnen opvangen. Daarom is er geconstateerd dat de burger hiervan geen last heeft gehad.