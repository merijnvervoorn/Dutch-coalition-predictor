10 VSO Defensieraad Aan de orde is het debat naar aanleiding van een schriftelijk overleg op 12 november 2012 over de Defensieraad. De heer De Roon (PVV): Voorzitter. Ik ontmoet mevrouw Hennis-Plasschaert nu voor het eerst in de hoedanigheid van minister van Defensie. Ik wens haar van harte geluk met deze benoeming. In september van dit jaar spraken elf Europese ministers van Buitenlandse Zaken onder wie toenmalig minister Rosenthal met elkaar in Warschau over de toekomst van Europa. Na afloop van die bijeenkomst riep een groot aantal Europese landen onder leiding van de Duitse minister van Buitenlandse Zaken expliciet op tot de vorming van een Europees leger. Toenmalig minister Rosenthal VVD-minister Rosenthal liet een week later in een schriftelijke reactie aan de Kamer weten dat hij Europese militaire samenwerking wel belangrijk vond maar dat hij niet de visie deelde dat dit uiteindelijk tot een Europees leger zou kunnen leiden. De vraag is nu of het nieuwe kabinet ook een toekomstig Europees leger uitsluit. In het schriftelijk overleg dat we hebben gehad met deze minister over de Raad Buitenlandse Zaken werd op deze vraag geen antwoord gegeven. Mijn fractie wil op dit moment wel graag duidelijkheid hierover. Zal dit nieuwe kabinet in Brussel duidelijk afstand nemen van plannen die leiden tot de vorming van een Europees leger? Daarom dien ik de volgende motie in. Motie De Kamer gehoord de beraadslaging constaterende dat een groot aantal Europese landen onder leiding van de Duitse minister van Buitenlandse Zaken expliciet heeft opgeroepen tot de vorming van een Europees leger; overwegende dat Nederland een soeverein land is en onze krijgsmacht nooit deel moet uitmaken van een Europees leger; verzoekt de regering duidelijk afstand te nemen van plannen die leiden tot de vorming van een Europees leger en gaat over tot de orde van de dag. De voorzitter: Deze motie is voorgesteld door het lid De Roon. Naar mij blijkt wordt de indiening ervan voldoende ondersteund. Zij krijgt nr. 86 (21501-28). De vergadering wordt enkele ogenblikken geschorst.De voorzitter: Minister Hennis-Plasschaert voordat ik u het woord geef wens ik u van harte welkom in uw nieuwe functie als minister van Defensie. Minister Hennis-Plasschaert: Voorzitter. Dank voor uw vriendelijke woorden en voor die van de heer De Roon. De motie-De Roon op stuk nr. 86 is ontijdig en vroegtijdig. Dit kabinet zal in ieder geval niet inzetten op verlies van zeggenschap over de inzet van de eigen krijgsmacht. In dat opzicht kan geen sprake zijn van een Europees leger. Daarmee beschouw ik de motie als overbodig en vroegtijdig. Daarom ik ontraad ik haar. De beraadslaging wordt gesloten. De voorzitter: Ook over deze motie zal zo direct worden gestemd. De vergadering wordt van 18.10 uur tot 18.25 uur geschorst. Voorzitter: Van Miltenburg