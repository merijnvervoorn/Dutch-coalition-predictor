5 Beëdiging van de heer T.J. Bushoff (PvdA) Aan de orde is de beëdiging van de heer T.J. Bushoff (PvdA). De voorzitter: Aan de orde is de beëdiging van een nieuwe collega de heer T.J. Bushoff. Ik geef het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Mevrouw Leijten: Voorzitter. Het is vandaag een heuglijke dag omdat we weer een nieuw lid installeren en we weer met 150 aanwezig zijn om te stemmen en te beraadslagen. Maar ik ga natuurlijk eerst voorlezen wat het resultaat is van de commissie voor het onderzoek van de Geloofsbrieven. Die heeft de stukken onderzocht die betrekking hebben op de heer T.J. Bushoff te Groningen. De commissie is tot de conclusie gekomen dat de heer T.J. Bushoff te Groningen terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune voor zover dat mogelijk is te gaan staan. De heer Bushoff is in het gebouw der Kamer aanwezig om de voorgeschreven verklaringen en beloften af te leggen. Ik verzoek de griffier hem binnen te leiden. (De heer Bushoff wordt binnengeleid door de griffier.) De voorzitter: De door u af te leggen verklaringen en beloften luiden als volgt: "Ik verklaar en beloof dat ik om tot lid van de StatenGeneraal te worden benoemd rechtstreeks noch middellijkonder welke naam of welk voorwendsel ook enige gift of gunst heb gegeven of beloofd. Ik verklaar en beloof dat ik om iets in dit ambt te doen of te laten rechtstreeks noch middellijk enig geschenk of enige belofte heb aangenomen of zal aannemen. Ik beloof trouw aan de Koning aan het Statuut voor het Koninkrijk en aan de Grondwet. Ik verklaar en beloof dat ik de plichten die mijn ambt mij oplegt getrouw zal vervullen." De heer Bushoff (PvdA): Dat verklaar en beloof ik. De voorzitter: Dank u wel. Ik wil u feliciteren met het onderdeel zijn van de Tweede Kamer. Heel veel succes. Ik schors de vergadering voor een enkel moment zodat u de felicitaties in ontvangst kunt nemen. De vergadering wordt van 15.19 uur tot 15.29 uur geschorst.