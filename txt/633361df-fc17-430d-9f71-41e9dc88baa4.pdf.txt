41 Belastingdienst Aan de orde is het debat naar aanleiding van een algemeen overleg op 15 juni 2011 over de Belastingdienst. De heer Bashir (SP): Voorzitter. In verband met het kerstregime lees ik alleen de motie voor. Motie De Kamer gehoord de beraadslaging constaterende dat het Nieuwe Toeslagen Systeem (NTS) de Belastingdienst 38 mln. per maand kost waarvoor veel extern personeel is aangetrokken; constaterende dat gemiddeld 110 fte in de eerste maanden van 2011 aan externen voor de ontwikkeling van de software van het NTS is ingehuurd en dat hiervoor een tarief van € 115 per uur in rekening is gebracht; constaterende dat er voorts gemiddeld 80 fte aan externen in de eerste maanden van 2011 is ingehuurd voor de systeemintegratie van het NTS en dat hiervoor een tarief van € 85 per uur in rekening is gebracht; overwegende dat het NTS geen eendagsvlieg is en het dus voordeliger is vooral nu de Belastingdienst een bezuiniging opgelegd heeft gekregen van 400 mln. structureel in 2015 om zo veel mogelijk intern personeel op te leiden om het NTS te beheren en te onderhouden; verzoekt de regering de externe inhuur voor het NTS substantieel te beperken en maximaal in te zetten op het overdragen van de kennis over het NTS aan vaste krachten en de Tweede Kamer hierover middels de halfjaarrapportages op de hoogte te houden en gaat over tot de orde van de dag. De voorzitter: Deze motie is voorgesteld door het lid Bashir. Naar mij blijkt wordt de indiening ervan voldoende ondersteund. Zij krijgt nr. 106 (31066). De heer Omtzigt (CDA): Voorzitter ik dien de volgende motie in. Motie De Kamer gehoord de beraadslagingconstaterende dat verschillende belastinginspecteurs een totaal verschillende uitleg gegeven hebben aan vrijwilligersverklaringen en de toepasbaarheid daarvan; constaterende dat velen te goeder trouw een forfaitair bedrag hebben afgetrokken en nu met naheffingen geconfronteerd worden over 2008 2009 en 2010; overwegende dat het logisch is dat velen van hen niet meer gevraagd kan worden om bonnetjes van onkosten of een kilometerregistratie over die jaren terug te vinden en daarmee de belastingaftrek aan te tonen op andere wijze; verzoekt de regering per onmiddellijk elke navordering van afgetrokken vrijwilligersvergoedingen te staken over de voornoemde jaren behalve wanneer er een zwaar vermoeden is van misbruik; verzoekt de regering tevens opnieuw in overleg te treden met de Nederlandse Organisatie van Vrijwilligers hierover en gezamenlijk duidelijk te maken naar de toekomst wanneer aftrek wel en niet is toegestaan en gaat over tot de orde van de dag. De voorzitter: Deze motie is voorgesteld door de leden Omtzigt Schouten Koolmees Groot Braakhuis en Van Vliet. Zij krijgt nr. 107 (31066). Staatssecretaris Weekers: Voorzitter. De motie van de heer Bashir wil ik ontraden. Ik heb uitvoerig uitgelegd waarom het inhuren van externen nodig is namelijk om het nieuwe toeslagensysteem zodanig klaar te maken dat het tegen het eind van het jaar live kan gaan. Als de externen vervangen moeten worden door interne medewerkers zal het project zwaar stagneren waardoor het live gaan van het NTS in gevaar zal komen. Om die reden moet ik deze motie ontraden. De motie van de heer Omtzigt en een aantal anderen gaat over de vrijwilligersverklaringen. Ik moet die motie ook ontraden. Sinds 1989 vanaf de uitspraak van de Hoge Raad dienaangaande is het vaste jurisprudentie dat een vrijwilligersverklaring alleen niet kan leiden tot een giftenaftrek. Ik heb dit ook al in een brief aan de Kamer geschreven. Voor een giftenaftrek is het nodig dat de vrijwilliger recht heeft op onkostenvergoeding en dat daarvan vrijwillig afstand wordt gedaan; het louter hebben van een vrijwilligersverklaring is dus niet voldoende. Het kan natuurlijk niet zo zijn dat verschillende belastinginspecteurs verschillend met de wet en de vaste jurisprudentie omgaan. Ik wil dit gaarne nader bekijken maar de juiste wetstoepassing over 2008 2009 of 2010 kan geen generaal pardon verdragen. Om die reden moet ik deze motie met kracht ontraden. De beraadslaging wordt gesloten. De voorzitter: Wij stemmen komende donderdag over de ingediende moties.