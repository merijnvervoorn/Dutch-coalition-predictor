20 Overheveling specialistische geneesmiddelen 2015 Aan de orde is het VSO Overheveling specialistische geneesmiddelen 2015 (29248 nr. 275). De voorzitter: Ik heet de minister van Volksgezondheid Welzijn en Sport hartelijk welkom. Er hebben zich voor dit VSO twee sprekers gemeld. Ik geef eerst het woord aan mevrouw Leijten. Mevrouw Leijten (SP): Voorzitter. In een schriftelijk overleg hebben we gedebatteerd met de regering over de overheveling van specialistische geneesmiddelen in 2015. We hebben onze zorgen geuit over de patiëntveiligheid bij deze overheveling. De overdracht van gegevens die nodig is door de overheveling van deze bijzondere medicijnen is vaak onvoldoende geregeld waardoor de patiëntveiligheid in het geding is. Daarom dien ik de volgende motie in. Motie De Kamer gehoord de beraadslaging constaterende dat na de overheveling van groepen dure medicijnen naar het ziekenhuisbudget de uitwisseling van gegevens tussen de ziekenhuisapotheek en de reguliere apotheek nog steeds onvoldoende is; van mening dat dit onwenselijk is omdat daardoor de patiëntveiligheid in het geding is; verzoekt de regering afspraken te maken met verschillende partijen dat er goede overdracht van medicatiegegevens plaatsvindt alsmede goede voorlichting voor de patiënt zodat de patiëntveiligheid gegarandeerd is en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 277 (29248). Mevrouw Leijten (SP): Een ander onderwerp waarover wij schriftelijk van gedachten hebben gewisseld is het volgende. Door het overhevelen van specialistische geneesmiddelen wijzigt soms de manier waarop men kijkt naar de medisch noodzakelijke zorg voor een patiënt. Men gaat soms anders denken over de medicatie die de patiënt moet krijgen of niet moet krijgen. Ook is de vraag of bij de medicatie altijd de laatste stand van de medische richtlijnen en van de medische kennis wordt nageleefd. Daarom dien ik de volgende motie in.Motie De Kamer gehoord de beraadslaging constaterende dat het kabinet heeft besloten pas op de plaats te maken met de overheveling van dure medicijnen naar ziekenhuizen; constaterende dat uit monitoring blijkt dat deze overheveling knelpunten voor patiënten heeft opgeleverd; overwegende dat patiënten sinds de overheveling van medisch noodzakelijke zorg verstoken blijven en dat medische richtlijnen niet altijd worden nageleefd; overwegende dat overleg met het veld daarover tot op heden niets heeft opgeleverd; verzoekt de regering te regelen dat patiënten te allen tijde volgens de geldende medische richtlijnen en de stand van de wetenschap en praktijk worden behandeld en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 278 (29248). De vergadering wordt van 16.31 uur tot 16.35 uur geschorst. Minister Schippers: Voorzitter. In haar motie op stuk nr. 277 verzoekt mevrouw Leijten de regering om afspraken te maken met verschillende partijen over de goede overdracht van medicatiegegevens. In het kader van het bestuurlijk overleg zijn inmiddels afspraken gemaakt. Partijen hebben een nadere toelichting op de richtlijn Overdracht van medicatiegegevens in de keten geschreven. De verwachting is dat die binnenkort wordt onderschreven door 23 partijen uit het veld. Ook heeft de Orde aangegeven om onder zijn regie de gehele richtlijn te herzien. Ik beschouw deze motie dus als ondersteuning van beleid. In de motie op stuk nr. 278 verzoekt mevrouw Leijten de regering te regelen dat patiënten te allen tijde volgens de geldende medische richtlijnen en de stand van de wetenschap en praktijk worden behandeld. Als er een medische richtlijn is wordt iedereen in het veld geacht zich aan die richtlijn te houden. De inspectie moet daar ook op toezien. Ook deze motie beschouw ik dus als ondersteuning van beleid. Ik laat beide moties dus over aan het oordeel van de Kamer. De beraadslaging wordt gesloten. De voorzitter: Dan zijn we daarmee aangekomen aan het einde van dit VSO. Stemmingen over de moties zijn aanstaande dinsdag.We gaan gelijk door met het VAO IGZ waarbij dezelfde woordvoerders aanwezig zijn.