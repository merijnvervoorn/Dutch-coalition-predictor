6 Regeling van werkzaamheden (stemmingen) De voorzitter: We gaan zoals gebruikelijk over tot de stemmingen. Ik stel voor zo dadelijk ook te stemmen over: - de aangehouden motie-Romke de Jong/Van Weyenberg (32637 nr. 520); - de aangehouden motie-Van Raan (36200 nr. 101). Voordat we gaan stemmen geef ik ook even het woord aan mevrouw Teunissen Partij voor de Dieren. Mevrouw Teunissen (PvdD): Voorzitter. Ik zou graag een motie willen aanhouden onder punt 7 van de stemmingslijst over verduurzaming van de financiële sector en de toekomst van het bankenlandschap. Het gaat om de motie op stuk nr. 262 (32013). Dat is een motie over de Wft. De voorzitter: Op verzoek van mevrouw Teunissen stel ik voor haar motie (32013 nr. 262) aan te houden. Daartoe wordt besloten. Dan wil ik de heer Bevers namens de VVD het woord geven en daarna mevrouw Wuite van D66. De heer Bevers (VVD): Dank u wel voorzitter. Ik zou willen vragen om de stemmingen onder punt 3 over de Wet bevorderen samenwerking en rechtmatige zorg nog een week uit te stellen. We hebben afgelopen donderdag een brief gekregen van de IGJ en de NZa. Die leidt tot nog wat discussie in ieder geval in de fractie. Ik doe dit verzoek mede namens de fractie van de Partij van de Arbeid. De voorzitter: Dank u wel. Ik kijk even of daar bezwaar tegen is. Er is geen bezwaar tegen. Dan gaan we op een later moment stemmen over punt 3 het wetsvoorstel Wet bevorderen samenwerking en rechtmatige zorg. Dan geef ik het woord aan mevrouw Wuite van D66. Mevrouw Wuite (D66): Dank voorzitter. Ik heb een soortgelijk verzoek ook namens anderen namelijk om de stemmingen over de Wijziging van de Mediawet 2008 in verband met het invoeren van een investeringsverplichting ten behoeve van Nederlands cultureel audiovisueel product — dat zijn de stemmingen onder de punten 12 en 13 — toch nog uit te stellen.De voorzitter: Kunt u ook nog toelichten waarom u het verzoek om uitstel doet? Mevrouw Wuite (D66): Dat heeft te maken met bijzondere omstandigheden namelijk van een collega maar ook met de complexiteit rond een aantal amendementen en de effecten daarvan op de wet. De voorzitter: Dank u zeer. Ik kijk even of er bezwaar tegen is dat we op een later moment gaan stemmen over de punten 12 en 13 omtrent de Wijziging van de Mediawet 2008. Dat is niet het geval dus dan gaan we dat doen. Dat scheelt weer wat.