5 Tweeminutendebat Energieraad (formeel) d.d. 30 mei 2024 Voorzitter: Martin Bosma Tweeminutendebat Energieraad (formeel) d.d. 30 mei 2024 Aan de orde is het tweeminutendebat Energieraad (formeel) d.d. 30 mei 2024 (CD d.d. 29/05). De voorzitter: Aan de orde is het tweeminutendebat Energieraad. Het commissiedebat vond hedenochtend plaats. Dat ligt nog vers in het geheugen zal ik maar zeggen. Een hartelijk woord van welkom aan de minister. We hebben twee sprekers van de zijde van de Kamer. Ik geef graag als eerste het woord aan mevrouw Kröger van de fractie van GroenLinks-Partij van de Arbeid. Mevrouw Kröger (GroenLinks-PvdA): Dank u wel voorzitter. We hebben nu een tweeminutendebat. De commissie was behoorlijk teleurgesteld in hoe weinig wat diepgaandere beleidsstukken er op de agenda van de Energieraad stonden terwijl de nieuwe coalitie toch voor alles naar Europa kijkt voor wat er moet gebeuren om de klimaat- en energiedoelen te halen. Dan zullen we er wel echt voor moeten zorgen dat we in Europa stevig agenderen dat daar de stappen gezet worden die gezet moeten worden. Vandaar de volgende motie. Motie De Kamer gehoord de beraadslaging overwegende dat fossiele subsidies een obstakel zijn in de transitie naar een klimaatneutrale samenleving; constaterende dat de nieuwe coalitie aangeeft dat fossiele subsidies voor energievoorziening in Europees verband moeten worden afgebouwd; verzoekt de regering om in Europees verband te pleiten voor een afbouwpad van fossiele subsidies met als onderdeel daarvan een inventarisatie van zowel de Europese fossiele subsidies als per lidstaat en de (Europese) regelgeving die nodig is om deze af te bouwen en gaat over tot de orde van de dag. De voorzitter: Deze motie is voorgesteld door het lid Kröger. Zij krijgt nr. 1072 (21501-33). Eén vraag van de heer Erkens.De heer Erkens (VVD): Ik ben vooral benieuwd waarom deze motie nu ingediend wordt. Het was geen onderdeel van de agenda van de Energieraad waar de minister heen gaat. Er komt over een aantal weken een nieuw kabinet. Er komt een nieuwe Commissie; de Europese verkiezingen zijn er volgende week ook nog. Waarom wordt deze motie nu ingediend? Dit is toch gewoon puur voor de bühne? Mevrouw Kröger (GroenLinks-PvdA): Het onderwerp "fossiele subsidies" leeft maatschappelijk enorm. Het is een groot onrecht dat fossiel terwijl we proberen de overstap te maken naar een duurzame wereld nog steeds met miljarden en miljarden wordt gespekt. We hebben in het debat kunnen constateren dat de agenda voor de Energieraad dun is maar dat onder andere de implementatie van de Green Deal er wel op staat. Wat ons betreft horen fossiele subsidies onderdeel te zijn van die discussie. Dat hebben we altijd gezegd. Ik denk dat het juist belangrijk is dat in deze voorbereidende fase alles rond fossiele subsidies wel geagendeerd blijft worden. Dank u wel voorzitter. De voorzitter: Tot zover. Mevrouw Postma tevens de laatste spreker van de zijde van de Kamer. Mevrouw Postma (NSC): Dank voorzitter. Dank voor het debat van net. Ik denk dat het goed is dat wij hier als Kamer de voorstellen bespreken die ook in Europa plaatsvinden. Daardoor houden we juist grip op wat daar gebeurt. Ik heb naar aanleiding van het gesprek dat we hadden over artificial intelligence en datamining de volgende motie. Motie De Kamer gehoord de beraadslaging constaterende dat Al en datamining steeds meer energie vragen en in de toekomst naar verwachting nog veel meer energiecapaciteit gaan vragen; overwegende dat men op dit moment bezig is met de digitale agenda; verzoekt de regering bij de Europese digitale agenda in te zetten op energiebesparing en verduurzaming van grootgebruikers zoals Al en datamining en gaat over tot de orde van de dag. De voorzitter: Deze motie is voorgesteld door het lid Postma. Zij krijgt nr. 1073 (21501-33).Heel goed. Tot zover de termijn van de Kamer. Dan geef ik graag het woord aan de minister om op beide moties te reageren. Minister Jetten: Voorzitter dank u wel. De tekst komt eraan maar ik heb ook heel goed meegeluisterd met mevrouw Postma. Ik denk dus dat ik meteen kan reageren op allebei de moties. De motie op stuk nr. 1072 van mevrouw Kröger sluit aan bij de inzet die ik al pleeg dus die geef ik oordeel Kamer. Dan de motie op stuk nr. 1073 van mevrouw Postma. Er komt inderdaad een grote ambitie in Europa om de digitalisering verder aan te zwengelen. We hebben in Nederland ervaringen met energieslurpende datacenters. Laten we daar lessen uit trekken en die benutten voor de Europese AI-Agenda. Ook de motie op stuk nr. 1073 geef ik dus oordeel Kamer. De voorzitter: Prima. Tot zover dit debat. Dank aan de minister. De beraadslaging wordt gesloten. De voorzitter: We gaan om 13.10 uur stemmen over deze twee moties. Tot die tijd schors ik. De vergadering wordt van 11.38 uur tot 13.12 uur geschorst.