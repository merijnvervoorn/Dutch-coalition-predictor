4 Regeling van werkzaamheden De voorzitter: Aan de orde is een extra regeling van werkzaamheden naar aanleiding van de uitspraken van de heer Hoekstra over stikstof en koopkracht. Degene die de regeling heeft aangevraagd is de heer Wilders van de PVV dus ik geef hem het woord. De heer Wilders (PVV): Mevrouw de voorzitter. Nederland zit in een grote crisis. We hebben een asielcrisis een koopkrachtcrisis een vertrouwenscrisis een stikstof- en boerencrisis en we hebben een kabinet dat die crises niet oplost maar alleen maar verergert. We hebben nu ook een kabinet waarin bewindslieden afstand nemen van het regeerakkoord waarop anderen zeggen dat ze elkaar messen in de rug steken en noem maar op: één grote bende. Ik wil daarover graag een debat. Ik wil een debat daarover met de minister-president en met de viceminister-presidenten mevrouw Kaag en de heer Hoekstra en dat wil ik nu. De voorzitter: Dank u wel meneer Wilders. Ik heb heel kort geleden vernomen dat de minister van Financiën vanwege ziekte niet bij het debat aanwezig kan zijn. We hebben wel begrepen dat als het gaat over koopkracht de minister van Sociale Zaken en Werkgelegenheid wel aanwezig kan zijn. De heer Wilders (PVV): Voorzitter. Natuurlijk als iemand zich ziek meldt dan ga je ervan uit dat diegene ziek is en dan wens ik haar beterschap. Maar het haalt eerlijk gezegd wel een beetje de jeu uit dit debat. Het is mevrouw Kaag die volgens de media heeft geroepen dat ze de heer Hoekstra niet meer vertrouwt. Het is mevrouw Kaag die vasthoudt aan het jaar 2030 om de stikstofuitstoot met 50% te verlagen. Dit debat zonder mevrouw Kaag te voeren is eigenlijk een beetje ... Het kan wel maar ik zou het liever op een moment doen dat ze er wel is. De voorzitter: Dus even voor de duidelijkheid zodat uw collega's weten waar ze straks op reageren: wilt u wel dat het debat vandaag doorgang vindt? De heer Wilders (PVV): Mijn eerste voorkeur heeft om het te doen op een moment dat mevrouw Kaag erbij is. Als daar geen meerderheid voor is dan moeten we het debat natuurlijk zonder haar vandaag voeren. De voorzitter: Dan geef ik het woord aan de collega's. Allereerst de heer Van Haga Groep Van Haga.De heer Van Haga (Groep Van Haga): Steun voor het debat ook als mevrouw Kaag er niet bij is. Dat maakt mij eigenlijk helemaal niks uit. Ook steun namens BBB. Ik ken het Reglement van Orde verder niet maar ik neem aan dat mevrouw Van der Plas mij gewoon kan inschrijven bij het rostrum. Anders is het wel heel erg raar voor eenpitters dat wij dat niet kunnen doen. Verder zou ik erbij willen betrekken dat we dan ook de gedwongen uitkoop van boeren nu voor eens en voor altijd stopzetten. Dat wil ik bij dit debat betrekken zodat we in ieder geval die angel uit de samenleving halen. Verder steun ook namens BBB. De voorzitter: Dank u wel. Dan moet u zich zelf inschrijven voor het debat. De heer Pieter Heerma (CDA): Steun voor het verzoek. Er zijn grote crises in het land. Het is belangrijk om het debat te voeren. Als de minister ziek is dan kan zij hierbij niet aanwezig zijn. Ik zou zeggen: laten we het debat toch voeren. Mevrouw Marijnissen (SP): Zeker steun voor het verzoek. Vanzelfsprekend is het vooral voor de persoon in kwestie heel vervelend als iemand ziek is maar het is politiek gezien op z'n zachtst gezegd wel onhandig. Dat deel ik met de heer Wilders. Ik weet natuurlijk niet wat er aan de hand is. Dat hoef ik ook niet te weten. Mocht er nou een inschatting zijn dat we bijvoorbeeld morgen een debat kunnen voeren waarbij de minister van Financiën wel aanwezig kan zijn dan lijkt mij dat een beter alternatief. Mocht dat niet zo zijn dan moet het vandaag. De heer Azarkan (DENK): Ook steun voor het debat. Het is nogal wat die uitspraken van de heer Hoekstra. Ook een voorkeur om dat met mevrouw Kaag te doen. Maar als die mogelijkheid er niet is dan toch liever het debat vandaag laten doorgaan. De heer Van Weyenberg (D66): Steun voor de aanvraag en laten we het dan vandaag doen zoals de heer Azarkan zei. De heer Segers (ChristenUnie): Steun voor het debat maar wel vandaag. Dat staat of valt wat mij betreft niet met de aanwezigheid van mevrouw Kaag. De heer Van der Staaij (SGP): Steun voor het debat en wat ons betreft ook vandaag. De heer Dassen (Volt): Steun voor het debat en inderdaad vandaag. Mevrouw Hermans (VVD): Steun voor het debat en ook graag vandaag.De heer Baudet (FVD): Ik vind het eigenlijk een beter idee wat mevrouw Marijnissen zei om te vragen of mevrouw Kaag een inschatting kan maken of ze morgen of overmorgen wel hier kan zijn en om het debat als dat zo is naar die dag te verplaatsen. Ik denk namelijk dat de meerwaarde enorm is. Daar gaat het namelijk om: wat is er nu ...? De mensen die de regering vormen zijn natuurlijk half krankzinnig ... De voorzitter: Nou nou nou meneer Baudet ... De heer Baudet (FVD): ... dus wat is er met ze aan de hand en waar kan Nederland op rekenen? Dat is wat we willen weten. Mevrouw Ouwehand (PvdD): Voorzitter dank. Beterschap in de richting van mevrouw Kaag. Ik deel de mening van de collega's die zeggen: het is toch wel fijn om het debat ook met haar te doen. Als ze dus snel is opgeknapt en we kunnen het morgen doen met de minister van Financiën erbij dan heeft dat onze voorkeur. De heer Klaver (GroenLinks): Steun voor het debat. Wat mij betreft kan het vandaag gevoerd worden. Het zou mijn verzoek zijn dat alle vicepremiers aanwezig zijn. Als een van de vicepremiers om welke omstandigheid dan ook er niet bij kan zijn dan laat ik het aan die partij om zelf iemand anders af te vaardigen maar ik zou wel graag willen dat alle vertegenwoordigers van de partijen aanwezig zijn in vak-K want het is een kabinetscrisis. De heer Pieter Heerma (CDA): Ik wil alleen even zeggen dat het absoluut niet door de beugel kan dat collega Baudet hier bewindspersonen die ziek zijn en niet aanwezig zijn voor krankzinnig uit gaat maken. Ik zou ook aan u als voorzitter willen verzoeken om er strak op te zijn dat dit soort uitingen niet plaats gaan vinden vandaag. De heer Baudet (FVD): Ik heb niet alleen Kaag krankzinnig genoemd maar alle leden van het kabinet. De voorzitter: Meneer Baudet ik wil u wel vragen om het debat op een waardige manier te voeren en elkaar niet te beledigen. En daar wil ik het bij houden. Mevrouw Kuiken (PvdA): Sommige mensen kunnen dingen gewoon niet waardig. Ik vind het ongemakkelijk dat mevrouw Kaag er niet is omdat zij ook een belangrijk aandeel heeft in dit kabinet. Maar ziekte is ziekte dus steun voor het debat vandaag en ik wens haar veel beterschap.De voorzitter: Dank u wel. Daarmee is er een meerderheid voor het verzoek van de heer Wilders om het debat te voeren. Ik zie nog even de heer Omtzigt. Gaat uw gang. De heer Omtzigt (Lid Omtzigt): Ik steun het verzoek om te kijken of mevrouw Kaag hier morgen of overmorgen kan zijn anders voeren we het debat nu. Ik zou graag een vertegenwoordiger van D66 in het kabinetsvak zien. Voor de rest zou ik het op prijs stellen om voor het debat de precieze opdracht aan de heer Remkes te krijgen want het is mij onduidelijk of onderhandelaar of gespreksleider Remkes … Nou als je Remkes inschakelt doe je dat niet omdat hij de beste koffiejuffrouw van het land is maar omdat hij een goede onderhandelaar is. Daar wil ik graag het mandaat van hebben. Is zijn mandaat dat hij de datum mag aanpassen of dat hij iets met de KDW's mag doen of niet? De brief die aan hem geschreven is als opdracht zou ik graag voor het debat hier hebben. Mevrouw Van der Plas (BBB): Ik had nog een aanvulling. Ik stond net even in de rij dus misschien heb ik het gemist maar ik zou eigenlijk ook wel de minister voor Natuur en Stikstof bij het debat willen hebben omdat ongetwijfeld ook stikstof hier besproken gaat worden. De voorzitter: Dank u wel. Ik concludeer nogmaals dat er een meerderheid is voor het verzoek van de heer Wilders. Er zijn ook wat suggesties gedaan voor de aanwezigheid in vak-K. Ik zal dat signaal afgeven aan het kabinet. Ik stel voor dat we om 11.00 uur starten met het debat. Ik wil daarbij wel aangeven dat de minister-president van 14.15 uur tot 15.15 uur een virtuele top heeft over de Oekraïne onder anderen met de heer Zelensky. Ik stel voor dat we dan schorsen inclusief lunchpauze. We schorsen dus van 14.15 uur tot 15.15 uur. Ik wil ook met u afspreken over het aantal interrupties dat we vijf aan elkaar en negen aan het kabinet doen. De heer Wilders (PVV): Voorzitter ik had nog gevraagd om vijf minuutjes spreektijd als het kan. De voorzitter: Ik kijk of er bezwaar tegen is dat we van vier naar vijf minuten gaan. Dat is niet het geval. Dan schors ik de vergadering tot 11.00 uur. Dan gaan we van start met het debat. De vergadering wordt van 10.38 uur tot 11.07 uur geschorst.