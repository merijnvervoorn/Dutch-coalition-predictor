4 Regeling van werkzaamheden Regeling van werkzaamheden De voorzitter: Ik stel voor dinsdag aanstaande ook te stemmen over de moties ingediend bij het wetgevingsoverleg over de onderdelen materieel en personeel van de begroting van het ministerie van Defensie voor het jaar 2013 en bij het wetgevingsoverleg over Water. Ook stel ik voor te stemmen over de Wijziging van boek 2 van het Burgerlijk Wetboek en de Wet op het financieel toezicht in verband met de bevoegdheid tot aanpassing en terugvordering van bonussen en winstdelingen van bestuurders en dagelijks beleidsbepalers (32512) en de moties ingediend bij het wetgevingsoverleg over het onderdeel Media van de begroting van het ministerie van Onderwijs Cultuur en Wetenschap voor het jaar 2013. Voorts stel ik voor hedenmiddag ook te stemmen over de aangehouden motie-Van Haersma Buma (33410 nr. 41). Overeenkomstig de voorstellen van de voorzitter wordt besloten. De voorzitter: Het woord is aan de heer Omtzigt. De heer Omtzigt (CDA): Voorzitter. Ik doe graag een rappel op onbeantwoorde schriftelijke vragen aan de staatssecretaris van Financiën en de ministers voor Wonen en Rijksdienst en van Financiën over de precieze tarieven van de hypotheekrenteaftrek voor de tweede en derde schijf. Ik heb deze vragen samen met mijn collega's Knops en Van Hijum op 20 november gesteld. Wij zouden die antwoorden graag willen gebruiken bij de behandeling van de begroting voor Wonen en Rijksdienst die voor volgende week staat gepland. Wij zouden het zeer op prijs stellen als die antwoorden voor maandag bij de Kamer zijn. De voorzitter: Ik zal het stenogram van dit gedeelte van de vergadering doorgeleiden naar het kabinet. Het woord is aan mevrouw Thieme. Mevrouw Thieme (PvdD): Voorzitter. Samen met mijn collega de heer Van Dekken van de PvdA heb ik op 31 augustus jongstleden schriftelijke vragen gesteld over de financiering van megastallen in het buitenland met Nederlands belastinggeld. Wij willen daar zo snel mogelijk antwoorden op omdat wij aanstaande maandag een wetgevingsoverleg over buitenlandse handel en ontwikkelingssamenwerking hebben. Dus nogmaals een rappel! De voorzitter: Ik neem aan dat het stuk dan donderdag voor 17.00 uur bij de Kamer moet zijn. Mevrouw Thieme (PvdD): Dank u wel.De voorzitter: Ik stel voor om dit gedeelte van het stenogram door te geleiden naar het kabinet. Daartoe wordt besloten. De voorzitter: Het woord is aan mevrouw Dik. Mevrouw Dik-Faber (ChristenUnie): Voorzitter. Vandaag was de deadline voor het schriftelijk overleg inzake de Landbouw- en Visserijraad van 18 tot 20 december. Wij zouden graag op basis van de nota naar aanleiding van het verslag nog deze week een VSO willen houden. Dat is dan inclusief stemmingen. De voorzitter: Ik stel voor om het VSO toe te voegen aan de agenda. Ik zal de Kamer laten weten wanneer dat VSO wordt gehouden en wanneer de stemmingen daarover zullen plaatsvinden. De heer Omtzigt (CDA): Het heeft onze sterke voorkeur om dat nog vandaag te doen dus zullen we zeggen: direct na afloop van dit debat? Dan kan het nog met de stemmingen mee en hoeven er morgen geen mensen voor deze stemming in huis te zijn. De voorzitter: Ik snap uw verzoek maar ik heb begrepen dat de antwoorden nog niet binnen zijn. Het kan dus niet. Vandaar dat er nu een vooraankondiging is. Ik had eerlijk gezegd ook liever gehad dat het anders was. Ik denk dat dit voor iedereen geldt. Overeenkomstig het voorstel van de voorzitter wordt besloten. De voorzitter: Het woord is aan de heer Madlener. De heer Madlener (PVV): Voorzitter. Vanmorgen stond in Het Financieele Dagblad het schokkende bericht dat de kosten van besturen van pensioenfondsen met maar liefst 60% gestegen zijn en dat terwijl er volgend jaar allerlei kortingen op de gepensioneerden afkomen. Dat roept dus een heleboel vragen op. We zijn deze week bezig met de begrotingsbehandeling van Sociale Zaken. Morgen zal de behandeling worden voortgezet. Ik wil met het oog daarop met spoed een brief van het kabinet waarin wordt ingegaan op de vraag of het waar is dat die kosten zo gestegen zijn en of deze bestuurders en uitvoerders onder enige wetgeving of salariscode vallen. Ik doe dit verzoek mede namens de heer Omtzigt. De voorzitter: Ik stel voor dit deel van het stenogram door te sturen aan het kabinet met het verzoek de Kamer voor morgenochtend 12.00 uur een brief te sturen opdat de leden zich hierop kunnen voorbereiden. Ik stel daarnaast voor aan de agenda toe te voegen het VAO MIRT naar aanleiding van het algemeen overleg op 11 december jongstleden met als eerste spreker de heer Bashir van de SP-fractie.Overeenkomstig de voorstellen van de voorzitter wordt besloten. De vergadering wordt enkele ogenblikken geschorst.