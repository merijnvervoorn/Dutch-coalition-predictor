19 Stemmingen Aan de orde zijn de stemmingen over moties ingediend bij het debat over de Belastingdienst te weten: - de motie-Bashir over het Nieuwe Toeslagen Systeem (31066 nr. 106); - de motie-Omtzigt c.s. over vrijwilligersvergoedingen (31066 nr. 107). (Zie vergadering van 28 juni 2011.) De voorzitter: De motie-Bashir (31066 nr. 106) is in die zin gewijzigd dat zij thans luidt: Motie De Kamer gehoord de beraadslaging constaterende dat het Nieuwe Toeslagen Systeem (NTS) de Belastingdienst 38 mln. per maand kost waarvoor veel extern personeel is aangetrokken; constaterende dat gemiddeld 110 fte aan externen in de eerste maanden van 2011 voor de ontwikkeling van de software van het NTS is ingehuurd en dat hiervoor een tarief van € 115 per uur in rekening is gebracht; constaterende dat gemiddeld 80 fte aan externen in de eerste maanden van 2011 is ingehuurd voor de systeemintegratie van het NTS en dat hiervoor een tarief van € 85 per uur in rekening is gebracht; constaterende dat de Belastingdienst een bezuiniging opgelegd heeft gekregen van 400 mln. structureel in 2015; overwegende dat het NTS geen eendagsvlieg is en het dus voordeliger is om zo veel mogelijk intern personeel op te leiden om het NTS te beheren en te onderhouden; verzoekt de regering de externe inhuur voor het NTS substantieel te beperken zonder het NTS in gevaar te brengen en maximaal in te zetten op het overdragen van de kennis over het NTS aan vaste krachten en de Tweede Kamer hierover middels de halfjaarrapportages op de hoogte te houden en gaat over tot de orde van de dag. Naar mij blijkt wordt de indiening van deze gewijzigde motie voldoende ondersteund. Zij krijgt nr. 110 (31066). De motie-Omtzigt c.s. (31066 nr. 107) is in die zin gewijzigd dat zij thans luidt:Motie De Kamer gehoord de beraadslaging constaterende dat verschillende belastinginspecteurs een totaal verschillende uitleg gegeven hebben aan vrijwilligersverklaringen en de gevolgen daarvan voor de giftenaftrek in de inkomstenbelasting; constaterende dat vele belastingplichtigen te goeder trouw een forfaitair bedrag hebben afgetrokken en nu met navorderingen over 2008 2009 en 2010 geconfronteerd worden; overwegende dat het logisch is dat deze belastingplichtigen niet meer gevraagd kan worden om bonnetjes van onkosten of een kilometerregistratie over die jaren terug te vinden en daarmee het recht op giftenaftrek op andere wijze aan te tonen; verzoekt de regering per onmiddellijk elke navordering van afgetrokken vrijwilligersvergoedingen te staken over de voornoemde jaren behalve wanneer er een zwaar vermoeden is van misbruik; verzoekt de regering tevens opnieuw in overleg te treden met de Nederlandse Organisatie van Vrijwilligers hierover en gezamenlijk duidelijk te maken naar de toekomst wanneer aftrek wel en niet is toegestaan en gaat over tot de orde van de dag. Deze gewijzigde motie krijgt nr. 111 (31066). Ik stel vast dat wij nu over de gewijzigde moties kunnen stemmen. In stemming komt de gewijzigde motie-Bashir (31066 nr. 110). De voorzitter: Ik constateer dat de aanwezige leden van de fracties van de SP de PvdD GroenLinks en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is verworpen. In stemming komt de gewijzigde motie-Omtzigt c.s. (31066 nr. 111). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de SGP de ChristenUnie het CDA en de PVV voor deze gewijzigde motie hebben gestemd en de aanwezige leden van de fractie van de VVD ertegen zodat zij is aangenomen.