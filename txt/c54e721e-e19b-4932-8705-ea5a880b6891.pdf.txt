6 Regeling van werkzaamheden De voorzitter: Ik deel aan de Kamer mee dat er geen afmeldingen zijn. Deze mededeling wordt voor kennisgeving aangenomen. De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. De voorzitter: Ik stel voor hedenmiddag ook te stemmen over de brief van de vaste commissie voor Europese Zaken over de EU-wetgevingsvoorstellen inzake het cohesiebeleid 2014– 2020 (33067 nr. 1). Ik stel voor hedenmiddag ook te stemmen over de aangehouden motie-Gesthuizen/Dibi (19637 nr. 1463) en de aangehouden motie-Spekman/Voordewind (19637 nr. 1467). Op verzoek van de aanvrager stel ik voor om het dertigledendebat over het bericht dat de Onderwijsraad de noodklok luidt over de bezuinigingen in het basisonderwijs van de lijst af te voeren. Op verzoek van het lid Ouwehand stel ik voor haar motie op stuk 29683 nr. 85 opnieuw aan te houden en op verzoek van het lid Koşer Kaya stel ik voor haar motie op stuk 32043 nr. 47 opnieuw aan te houden. Dit betekent dat de in artikel 69 tweede lid genoemde termijn van twee maanden voor deze moties opnieuw gaat lopen. Ik stel voor toe te voegen aan de agenda: - het VAO behandelvoorbehoud Gemeenschappelijk Visserijbeleid met als eerste spreker het lid Dijkgraaf (SGP). Overeenkomstig de voorstellen van de voorzitter wordt besloten. De voorzitter: Het woord is aan de heer Dibi. De heer Dibi (GroenLinks): Mevrouw de voorzitter. Eigenlijk zou ik hier staan om namens de oppositie om heropening van het debat over Mauro te vragen. Bij nader inzien en in het belang van Mauro en zijn pleeggezin is vandaag echter niet de dag om verder te debatteren en krokodillentranen te huilen maar om een principiële keuze te maken over het lot van een Nederlands gezin. Wij zullen elke stap die de minister in deze kwestie en soortgelijke kwesties zet nauwlettend volgen en snel genoeg discussiëren over de betekenis van de CDA-resolutie over minderjarige asielzoekers. De voorzitter: Mijnheer Dibi het ontgaat mij wat u wel gaat voorstellen. De heer Dibi (GroenLinks): Ik ga voorstellen dat wij vandaag gewoon gaan stemmen over een aantal moties de gewetensvrijheid laten spreken en duidelijkheid scheppen.Mevrouw Van Miltenburg (VVD): Op welke moties duidt de heer Dibi? Over de kwestie-Mauro staat op de stemmingslijst geen enkele motie aangekondigd. De voorzitter: Er zijn twee moties aangekondigd. Er is een nieuwe lijst uitgegaan. Het woord is aan mevrouw Kuiken. Mevrouw Kuiken (PvdA): Voorzitter. Mede namens de heer Marcouch verzoek ik om het VAO Straattoezicht van de agenda af te voeren aangezien vanmiddag al de begrotingsbehandeling van Veiligheid en Justitie plaatsvindt. De voorzitter: Ik zie dat er geen bezwaar tegen is. Wij zullen het VAO afvoeren van de agenda. Het woord is aan de heer Brinkman. De heer Brinkman (PVV): Voorzitter. Wij behandelen straks de begroting voor Veiligheid en Justitie. Tijdens de algemene politieke beschouwingen heeft de minister toegezegd te komen met een visie op de taser oftewel het elektrischestroomstootwapen. Wij hebben die niet ontvangen. Misschien zit die nog in de molen. Dus graag alsnog toezenden. De voorzitter: Wij zullen het stenogram doorgeleiden. Het woord is aan de heer Plasterk. De heer Plasterk (PvdA): Voorzitter. Ons bereikte het bericht dat de Griekse minister-president van plan is om in januari een referendum te organiseren over het Griekse steunpakket. Vanavond hebben wij een debat over dat Griekse steunpakket. Ik vraag de minister-president om nog voor aanvang van de avondvergadering een brief te sturen waarin hij ons meedeelt wat volgens de Nederlandse regering de consequenties van deze informatie zijn. De voorzitter: Wij zullen het stenogram doorgeleiden naar het kabinet. Wij kunnen nu gaan stemmen. Mevrouw Gesthuizen (SP): Voorzitter. Ik maak heel even van deze gelegenheid gebruik om een verzoek te doen. Gelet op de grote belangstelling ook bij de nauw betrokkenen en de benieuwdheid naar de uitkomst van de stemmingen over de zaak rond de mogelijke uitzetting van een jonge asielzoeker zou ik u willen verzoeken om de stemmingen over die twee moties helemaal aan het begin van de stemmingen plaats te laten vinden. De voorzitter: Ik constateer dat daar geen bezwaar tegen is. Dan gaan we het zo doen. Mevrouw Gesthuizen (SP): Er was voor beide moties gevraagd om een hoofdelijke stemming gevraagd. Is dat overgekomen?De voorzitter: Dat is in ieder geval nu overgekomen. De vergadering wordt enkele ogenblikken geschorst.