16 Invoering T-rijbewijs Aan de orde is het VSO Ontwerpbesluit tot wijziging van het Reglement rijbewijzen in verband met de invoering van het T-rijbewijs (29398 nr. 416). De voorzitter: Ik heet de minister van Infrastructuur en Milieu van harte welkom. Het woord is aan de heer Bashir. De heer Bashir (SP): Voorzitter. Mij kan niet worden verweten dat ik te veel moties indien want dit is vanwege mijn werk voor de parlementaire enquêtecommissie mijn eerste motie dit jaar. Mijn motie gaat niet over het T-rijbewijs. Dat kan de verkeersveiligheid immers verbeteren en de SP-fractie is dan ook voorstander van invoering van het T-rijbewijs. We vinden het echter wel vreemd dat het mogelijk is om gewone personenauto's om te bouwen tot motorrijtuigen met beperkte snelheid (MMBS). De personenauto wordt dan begrensd. Voor een verder normaal uitziende personenauto hoef je dan geen wegenbelasting te betalen en je bent ook niet meer apk-plichtig. Als je dus in de stad woont is het — dat geldt zeker voor jongeren — heel lucratief om een auto te kopen. Als je een Mercedes laat ombouwen tot een MMBS heb je geen wegenbelasting en je hebt ook geen andere verplichtingen zoals een apk. Volgens de SPfractie kan dat niet de bedoeling zijn en daarom dienen wij de volgende motie in. Motie De Kamer gehoord de beraadslaging constaterende dat het toegestaan is om voertuigen die nu apk- en wegenbelastingplichtig zijn om te bouwen tot een motorrijtuig met beperkte snelheid (MMBS); overwegende dat het onwenselijk is als normale personenauto's omgebouwd worden tot een MMBS vooral omdat dit vaak gebeurt om zo zonder apk en wegenbelasting te kunnen rondrijden; verzoekt de regering om met voorstellen te komen zodat het ombouwen van personenauto's tot MMBS'en ontmoedigd wordt en gaat over tot de orde van de dag. De voorzitter: Deze motie is voorgesteld door de leden Bashir en Roemer. Naar mij blijkt wordt de indiening ervan voldoende ondersteund. Zij krijgt nr. 418 (29398).Mevrouw Visser (VVD): De heer Bashir begon zijn betoog met de opmerking dat dit zijn eerste motie van dit jaar is. Er moet mij toch iets van het hart. De SP heeft niet deelgenomen aan de plenaire wetsbehandeling over het T-rijbewijs en ook niet bijgedragen aan het reglement zelf. Ik wijs op het debat dat plenair is gevoerd en op de toezegging van de minister. Zij heeft naar aanleiding van vragen van de heer De Rouwe en mijzelf over het omkatten wat een serieus probleem is toegezegd dat zij voor het AO Verkeersveiligheid op 9 oktober aanstaande de Kamer zal informeren over de problematiek van het omkatten en de vraag wat daartegen kan worden gedaan. Ik wil de heer Bashir dan ook vragen om het verzoek in zijn motie waarin hij terecht aandacht vraagt voor dit onderwerp in te brengen in het AO Verkeersveiligheid. Ik had eigenlijk verwacht dat hij met een verhaal zou komen over de bekostiging van het T-rijbewijs maar blijkbaar is dit punt ook voor de SP voldoende afgehandeld. Ik ben benieuwd of de heer Bashir naar aanleiding van de toezegging van de minister zijn motie wil intrekken of aanhouden. De heer Bashir (SP): We hebben het verslag van het schriftelijk overleg natuurlijk aandachtig gelezen inclusief de toezegging van de minister. Deze toezegging gaat echter over het informeren van de Kamer maar ik zou graag willen dat het kabinet met concrete maatregelen komt om MMBS-voertuigen niet meer zo lucratief te maken voor jongeren. Volgens mij zijn wij het daarover allemaal eens. Laten we dus niet langer overleggen laten we aan de slag gaan. Mevrouw Visser (VVD): Over de problematiek zijn wij het met elkaar eens maar de minister heeft aangegeven dat zij voor het AO Verkeersveiligheid de mogelijkheden uiteen zal zetten en op basis daarvan kunnen wij besluiten welke maatregel wij haalbaar vinden en hoeveel het mag kosten. Ik vraag de heer Bashir om de brief gewoon af te wachten. Over twee weken zitten wij bij elkaar om dit onderwerp te bespreken. Dan kunnen we het verzoek daarbij betrekken. De heer Bashir (SP): Ik hoor niets anders dan ondersteuning van de motie. Wat mij betreft kunnen we dan ook samen optrekken. Minister Schultz van Haegen-Maas Geesteranus: Voorzitter. Het op deze manier omkatten van auto's is inderdaad een onwenselijke ontwikkeling. Gelukkig is daar een oplossing voor. Ik heb in het AO gezegd dat ik erop terug zou komen maar ik kan dat nu alvast mondeling doen. De MMBS'en vallen onder de regeling voor het trekkerrijbewijs. Dat betekent dat zij daaraan moeten gaan voldoen. Dat zal ontmoedigend werken zoals ook wordt gevraagd in de motie. Er zijn wel enkele voertuigen uitgezonderd namelijk de voertuigen die smaller zijn dan 130 centimeter. Dat geldt voor het hele trekkerrijbewijs. Dat is zo geregeld naar aanleiding van een debat met de Kamer. Het gaat dan bijvoorbeeld om de sneeuwruimer of de poepopruimer. Van dergelijke voertuigen heeft de Kamer gezegd dat ze door een bepaalde categorie mensen worden bediend en een zodanige snelheid hebben dat ze niet onder het trekker-rijbewijs hoeven te vallen. Nu verwacht ik niet dat die voertuigen in een keer omgekat gaan worden om de openbare weg te berijden maar mocht dat gebeuren dan komen we daar nog wel een keer op terug. Inhoudelijk zeg ik dus dat het huidige probleem zal worden opgelost met de invoering van het trekkerrijbewijs. Het is aan de Kamer om te besluiten over de motie aangezien ik dit al toegezegd heb. De voorzitter: Wat is dus uw oordeel over de motie? Minister Schultz van Haegen-Maas Geesteranus: Ik laat het oordeel aan de Kamer. De heer Bashir (SP): In de motie worden ook nog de wegenbelasting en de apkplicht genoemd. Wellicht is de minister bereid om ook daarnaar te kijken? Dat het T-rijbewijs straks voor MMBS'en verplicht is wil niet zeggen dat het niet meer lucratief is om alsnog een gewone auto om te bouwen tot een MMBS en dus geen wegenbelasting te betalen en apk-plichtig te zijn. Minister Schultz van Haegen-Maas Geesteranus: Voor zover ik het kan zien moet je een apk hebben voor trekkers. Ik kan dat echter niet met zekerheid zeggen. Laat ik er dus voor zorgen dat ook dit terechtkomt in de brief die ik nog naar de Kamer zou sturen voor het AO. De beraadslaging wordt gesloten. De voorzitter: Over de ingediende motie zullen we volgende week dinsdag stemmen. De vergadering wordt van 16.38 uur tot 19.48 uur geschorst. Voorzitter: Elias