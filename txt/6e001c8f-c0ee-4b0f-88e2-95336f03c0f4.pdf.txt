6 Definitieve veilingregeling voor commerciële landelijke radiovergunningen Aan de orde is het tweeminutendebat Definitieve veilingregeling voor de commerciële landelijke radiovergunningen (24095 nr. 575). De voorzitter: Ik heropen de vergadering voor het tweeminutendebat over de definitieve veilingregeling voor de commerciële landelijke radiovergunningen. Het woord is aan de heer Graus namens de PVV. De heer Graus (PVV): Dank u wel meneer de voorzitter. Ik heb eigenlijk twee verzoeken. Die had ik preventief al in moties gezet. Ik ben al diverse jaren aan het vragen of de regering de betreffende bewindspersoon van Economische Zaken in gesprek wil gaan met de radiosector. Deze minister heeft dat toegezegd in december. Ik heb begrepen dat die gesprekken nu gaan plaatsvinden dus die motie laat ik achterwege. Ik zou het fijn vinden als de minister die evaluaties zou willen delen met de Kamer want het loopt niet zo heel lekker op dit dossier. Heel veel mensen zijn heel tevreden over het ministerie van Economische Zaken maar de radiosector is dat per se niet. Die klagen echt al zo lang als ik Kamerlid ben al bijna zeventien jaar steen en been. Daar moet gewoon iets gebeuren. Daar moet de minister gewoon even de regie op terug gaan pakken. Ik lees even mijn motie voor. Motie De Kamer gehoord de beraadslaging verzoekt de regering de vergunningstermijn voor commerciële landelijke radiovergunningen te verkorten naar acht jaar en gaat over tot de orde van de dag. De voorzitter: Deze motie is voorgesteld door het lid Graus. Zij krijgt nr. 576 (24095). De heer Graus (PVV): Ik zeg even waarom ik de motie heel kort heb gehouden. Het is jammer dat ik die moet indienen. Ik heb al een paar keer gevraagd: maak daar nou zes jaar van. Twee keer zes is ook twaalf. Maar die acht is gelijk aan de eerste veiling uit 2003. Dat past ook bij het onderzoek dat Dialogic voor het ministerie van Economische Zaken heeft uitgevoerd. Dat biedt een bewezen kans aan nieuwkomers om een rendabele businesscase op te bouwen vandaar dat hiervoor gekozen is. Bij de eerste veiling uit 2003 was dat immers ook al acht jaar. Er is dus eigenlijk niks nieuws onder de zon. Het is altijd jammer dat er zo'n kleine opkomst is alshet om dit dossier gaat. Ik hoop dat de Kamerleden zich er ook goed in verdiepen en er goed naar luisteren waarom de sector dat zo graag wil. Dat hoop ik. Dank meneer de voorzitter. Alvast een gezegende dag. De voorzitter: Dank u wel meneer Graus. Ik kijk even naar de minister om te zien hoeveel tijd zij nodig heeft. Minister Adriaansens: Ik zou direct willen reageren één minuutje. De voorzitter: Dan schors ik de vergadering voor een enkel ogenblik. De vergadering wordt enkele ogenblikken geschorst. De voorzitter: Voor de beantwoording en de appreciatie door het kabinet geef ik het woord aan de minister van EZK mevrouw Adriaansens. Minister Adriaansens: Dank u voorzitter. Dank aan de heer Graus voor dat hij zich zo verdiept in hoe we een eerlijke faire veiling kunnen organiseren. Die hebben we echt een heleboel jaren niet gehad. Het is dus belangrijk dat we het goed doen. De bedoeling is natuurlijk dat we ervoor zorgen dat zo veel mogelijk partijen mee kunnen doen. Volgens mij delen we die ambitie ook. Het is even zoeken hoe dat op een goede manier in de veilingvoorwaarden terecht kan komen. Voordat ik daarop inga nog even het volgende. De belangrijkste vraag denk ik ging over de toezegging dat er een gesprek zal plaatsvinden. Ik zal daarover terugkoppelen zoals u heeft gevraagd. Dan even naar de motie. Die twaalf jaar hebben we echt heel zorgvuldig gekozen. Alle afwegingen geven aan dat met die twaalf jaar voldoende nieuwe partijen een kans krijgen om te bieden op toetreding tot de landelijke radiomarkt. Dat is ook wat we willen. Het Adviescollege verdeling frequentieruimte commerciële radio heeft ons geadviseerd om tot die vergunningsduur te besluiten. De gedachte daarachter is: hoe langer een nieuwkomer de tijd krijgt om de investeringen terug te verdienen hoe groter de kans is dat nieuwkomers zich daadwerkelijk zullen aanmelden voor de veiling. Ik zou bijna zeggen: het college met alle kennis en ervaring en met alles wat we in de afgelopen jaren hebben gezien heeft in ieder geval heel duidelijk gezegd dat die twaalf jaar daar de beste ruimte voor geeft dat acht of zes jaar te kort is en dat dat op voorhand deelname van bepaalde partijen zou uitsluiten. Overigens komt ook in het consultatieproces dat we zorgvuldig hebben doorlopen naar voren dat die nieuwe partijen aangeven dat ze minimaal twaalf jaar nodig hebben. Volgens mij willen we hetzelfde bereiken. Wij hebben alles gedaan om ervoor te zorgen dat we goede afwegingenkunnen maken. Daar hebben we ook goede adviezen voor gekregen. Dat heeft ertoe geleid dat wij die twaalf jaar hebben bepaald. Daarmee hopen we dus dat we zo veel mogelijk ruimte geven aan partijen om daarin mee te kunnen doen. De voorzitter: En daarmee is de motie denk ik ontraden. Minister Adriaansens: Exact. Ja ik moest nog het belangrijkste zeggen: daarmee is de motie ontraden. De heer Graus (PVV): Maar dat is ook de reden dat ik in eerste instantie heb gezegd: twee keer zes jaar is ook twaalf jaar; doe dat dan. Er is een heel groot deel dat toch echt liever die zes jaar wil. Ik ben op acht jaar gaan zitten omdat ik denk dat dat meer kans van slagen in de Kamer heeft. We zullen zien of de motie wordt aangenomen. Maar ik heb in ieder geval gevochten als een leeuw voor die acht jaar. De voorzitter: Zo kennen we u meneer Graus. Maar de motie is wel ontraden. De beraadslaging wordt gesloten. De voorzitter: Ik dank de minister voor de beantwoording van de vraag en de appreciatie van de motie. Nu schors ik de vergadering wél voor de lunchpauze. Tot straks. De vergadering wordt van 12.46 uur tot 13.15 uur geschorst.