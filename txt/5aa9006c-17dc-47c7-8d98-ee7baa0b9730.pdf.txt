14 Stemming motie Debat regeringsverklaring Aan de orde is de stemming over een aangehouden motie ingediend bij het debat over de regeringsverklaring te weten: - de motie-Ouwehand over voorzorgsmaatregelen om het risico op nieuwe zoönosen te verkleinen (35788 nr. 142). (Zie vergadering van 19 januari 2022.) De voorzitter: De motie-Ouwehand (35788 nr. 142) is in die zin gewijzigd dat zij thans luidt: Motie De Kamer gehoord de beraadslaging constaterende dat de expertgroep zoönosen concludeert dat Nederland met zijn grote intensieve veehouderij een potentiële hotspot is voor dierziekten die op mensen kunnen overspringen en een groot aantal aanbevelingen heeft gedaan om het risico op nieuwe zoönosen te verkleinen; constaterende dat de hoogpathogene variant van vogelgriep zich rap verspreidt en dat virologen zich zorgen maken over mogelijke mutaties; constaterende dat het kabinet al door de Kamer is opgeroepen om zich in te zetten voor preventieve vaccinatie middels de aangenomen motie-Tjeerd de Groot/Van Campen (35398 nr. 14); overwegende dat de huidige situatie rond de vogelgriep zo serieus is dat daarnaast aanvullende voorzorgsmaatregelen nodig zijn; verzoekt de regering om in afwachting van de beleidsagenda pandemische paraatheid zo snel mogelijk voorzorgsmaatregelen in kaart te brengen om de volksgezondheid te beschermen zoals het niet opnieuw vol zetten van stallen na uitbraken van vogelgriep het instellen van een moratorium op de bouw of uitbreiding van stallen en het inperken van de internationale handel in levende dieren en broedeieren en gaat over tot de orde van de dag. Zij krijgt nr. 170 was nr. 142 (35788). Ik stel vast dat wij hier nu over kunnen stemmen. In stemming komt de gewijzigde motie-Ouwehand (35788 nr. 170 was nr. 142).De voorzitter: Ik constateer dat de leden van de fracties van de SP GroenLinks BIJ1 Volt de PvdA de PvdD Fractie Den Haan en D66 voor deze gewijzigde motie hebben gestemd en de leden van de overige fracties ertegen zodat zij is verworpen. Dan gaan we naar de stemmingen onder 11. Maar eerst de heer Wassenberg. De heer Wassenberg (PvdD): Voorzitter. Ik dank de Kamer voor het feit dat mijn motie op stuk nr. 1727 (25295) is aangenomen. Ik wil graag een brief van de regering vragen. Wat mij betreft kan het bij de komende coronabrief maar ik wil wel dat we hier snel een reactie op krijgen want het speelt nú op dit moment. Dus graag een snelle reactie. De voorzitter: Dank u wel meneer Wassenberg. We zullen dit doorgeleiden naar het kabinet.