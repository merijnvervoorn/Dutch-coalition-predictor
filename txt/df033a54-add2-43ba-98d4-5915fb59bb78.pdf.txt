5 Beëdiging van mevrouw E.S. Akerboom (PvdD) Aan de orde is de beëdiging van mevrouw E.S. Akerboom (PvdD). De voorzitter: Ik geef het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Mevrouw Leijten: Voorzitter. Die commissie onderzoekt of iemand kan worden toegelaten tot onze vergadering. De Kiesraad heeft een benoeming gedaan en wij hebben vandaag ons onderzoek serieus gedaan. Ik kan zeggen dat het weer geslaagd is. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw E.S. Akerboom te Lisse. De commissie is tot de conclusie gekomen dat mevrouw E.S. Akerboom te Lisse terecht benoemd is verklaard tot lid van de Tweede Kamer der Staten-Generaal. De commissie stelt u daarom voor haar toe te laten als lid van de Kamer maar daartoe dient zij nog wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot de Kamer voor te stellen het volledige rapport in de Handelingen op te nemen. U heeft het al gedaan voorzitter maar ik zou het zeker mede namens de commissie voor de Geloofsbrieven en ik denk iedereen hier willen doen: van harte beterschap aan mevrouw Ouwehand en heel veel succes voor mevrouw Akerboom! (Geroffel op de bankjes) De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen voor zover mogelijk te gaan staan. Mevrouw Akerboom is in het gebouw der Kamer aanwezig om de voorgeschreven verklaringen en beloften af te leggen. Ik verzoek de Griffier haar binnen te leiden.(Mevrouw Akerboom wordt binnengeleid door de Griffier.) De voorzitter: De door u af te leggen verklaringen en beloften luiden als volgt: "Ik verklaar en beloof dat ik om tot lid van de StatenGeneraal te worden benoemd rechtstreeks noch middellijk onder welke naam of welk voorwendsel ook enige gift of gunst heb gegeven of beloofd. Ik verklaar en beloof dat ik om iets in dit ambt te doen of te laten rechtstreeks noch middellijk enig geschenk of enige belofte heb aangenomen of zal aannemen. Ik beloof trouw aan de Koning aan het Statuut voor het Koninkrijk en aan de Grondwet. Ik verklaar en beloof dat ik de plichten die mijn ambt mij oplegt getrouw zal vervullen." Mevrouw Akerboom (PvdD): Dat verklaar en beloof ik. De voorzitter: Dan feliciteer ik u wederom want u bent al eerder een periode lid van deze Tweede Kamer geweest. Heel veel succes! Ik schors de vergadering voor een enkel moment zodat u de felicitaties in ontvangst kunt nemen. De vergadering wordt enkele ogenblikken geschorst.