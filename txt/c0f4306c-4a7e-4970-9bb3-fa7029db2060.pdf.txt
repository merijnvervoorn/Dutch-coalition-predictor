4 Regeling van werkzaamheden De voorzitter: Ik benoem in het Presidium het lid Peters tot plaatsvervangend lid in plaats van het lid Bontenbal. Ik deel aan de Kamer mee dat de commissie voor de Rijksuitgaven tot haar voorzitter heeft gekozen het lid Sneller en tot haar ondervoorzitter het lid Alkaya. Aangezien alle sprekers zich hebben teruggetrokken wordt het tweeminutendebat NAVO Defensie ministeriële van de agenda afgevoerd. Op verzoek van de aanvrager stel ik voor het debat over de plannen van het kabinet op het gebied van landbouw natuur en stikstof van de agenda af te voeren. Op verzoek van de fractie van de VVD benoem ik: - in de vaste commissie voor Justitie en Veiligheid het lid Brekelmans tot lid in plaats van het lid Valstar en het lid Valstar tot plaatsvervangend lid in plaats van het lid El Yassini; - in de vaste commissie voor Volksgezondheid Welzijn en Sport het lid Van Wijngaarden tot lid in plaats van het lid Haverkort en het lid Haverkort tot plaatsvervangend lid in de bestaande vacature. Op verzoek van de fractie van de PvdA benoem ik: - in de vaste commissie voor Justitie en Veiligheid het lid Mutluer tot plaatsvervangend lid in plaats van het lid Nijboer; - in de vaste commissie voor Sociale Zaken en Werkgelegenheid het lid Nijboer tot lid in de bestaande vacature; - in de vaste commissie voor Binnenlandse Zaken het lid Mutluer tot plaatsvervangend lid in plaats van het lid Kuiken. In het kader van de regeling van werkzaamheden geef ik het woord aan de heer Sjoerdsma van de fractie van D66. De heer Sjoerdsma (D66): Voorzitter dank. Gisteren heeft deze Kamer unaniem het voorstel voor een debat over de situatie die ontstaan is aan de grens met Oekraïne gesteund. Vandaag zou ik graag het voorstel doen om dat debat nog deze week in te plannen. Dat voorstel doe ik in ieder geval mede namens de Partij van de Arbeid en het CDA. Twee dingen nog daarbij. Het zou prettig zijn om voorafgaand aan het debat een brief te krijgen langs de lijnen zoals die gisteren door de Kamer werden verzocht. Ook zouden wij graag zien dat tijdig duidelijk kan worden welke bewindspersonen namens het kabinet aanwezig zullen zijn.De heer Jasper van Dijk (SP): Ik steun het verzoek. Ik heb begrepen dat het debat ingepland kan worden in plaats van het debat over de omgangsvormen in de Kamer. Het lijkt ons dan ook een goed idee om dat debat helemaal van de agenda af te voeren en morgen het debat over Oekraïne te voeren. De voorzitter: De heer Brekelmans. De heer Brekelmans (VVD): Steun voor het verzoek mede namens de fractie van Volt. Het zou mij in ieder geval logisch lijken als zowel de minister van Buitenlandse Zaken als de premier bij het debat aanwezig is. De voorzitter: Mevrouw Ellemeet. Mevrouw Ellemeet (GroenLinks): Steun. De heer Bisschop (SGP): Steun. De heer Van Haga (Groep Van Haga): Steun. Mevrouw Teunissen (PvdD): Steun. De heer Omtzigt (Lid Omtzigt): Steun voorzitter en dan graag inderdaad met de antwoorden op de vragen die we gisteren gesteld hebben over internationale samenwerking en cyber. De heer Jansen (FVD): Steun. De voorzitter: Prima dan zijn we er ruimschoots. De heer Sjoerdsma. De heer Sjoerdsma (D66): Dank aan de collega's. De voorzitter: Ik stel voor het stenogram van dit gedeelte van de vergadering door te geleiden naar het kabinet. Dus dat gaat over de antwoorden op de vragen. De heer Omtzigt nog even.De heer Omtzigt (Lid Omtzigt): Ik neem aan dat we separaat een besluit nemen over de opmerking van de heer Van Dijk van de SP. Dat lijkt me niet iets wat we nu besluiten. Dan moet er echt een formeel verzoek liggen. De voorzitter: Dat doen we per definitie niet. Maar het is vrij simpel: er moet ergens ruimte gecreëerd worden op de plenaire agenda en dat betekent heel simpel dat er ook iets af gaat. De heer Omtzigt (Lid Omtzigt): Dat snap ik. Maar we voeren het niet definitief af. Dat bedoel ik even te zeggen want dat kan niet. De voorzitter: Nee die beslissing is niet genomen. Dat heeft de heer Jasper van Dijk wel gezegd maar om nu naar de heer Van Dijk te gaan luisteren … Tot zover de regeling van werkzaamheden. De vergadering wordt enkele ogenblikken geschorst.