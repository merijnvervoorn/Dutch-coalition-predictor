3 Vragenuur: Vragen Van Raak Vragen van het lid Van Raak aan de minister van Binnenlandse Zaken en Koninkrijksrelaties over de vertrekbonus van €800.000 voor een topman van DELTA. De heer Van Raak (SP): Voorzitter. Het gaat slecht met energiebedrijf Delta. Financieel is het een puinhoop. Medewerkers staan al jaren op de nullijn. De aandeelhouders — de provincie Zeeland en gemeenten in Zeeland — zullen tientallen miljoenen moeten betalen om het energiebedrijf in leven te houden. Dat is de schuld van de directeur Arnoud Kamerbeek. Deze mijnheer verdiende twee keer zoveel geld als de minister ruim zelfs. Dat was niet genoeg. Hij wilde nog €120.000 extra; meer dan een half miljoen. Toen hij dat niet kreeg is hij als een kindje weggelopen. Wat gebeurde er toen toen het kindje wegliep? Toen kreeg het acht ton mee. €800.000 voor een bestuurder die er een puinhoop van maakt en die boos wegloopt als hij geen half miljoen krijgt. Ik vraag de minister hoe dit mogelijk is. Waarom heeft de raad van commissarissen dit goedgekeurd? Is de minister bereid om de raad van commissarissen op non-actief te stellen? Is hij bereid om bij dit energiebedrijf grote schoonmaak te houden? Is hij vooral bereid om die acht ton van de heer Kamerbeek terug te halen? Minister Plasterk: Voorzitter. Laat ik beginnen met te melden dat de staatsdeelnemingen en ook de lokale deelnemingen niet vallen onder de reikwijdte van de Wet normering topinkomens. Ik sta hier dus zonder instrumenten om te kunnen ingrijpen in die situatie. Dat is ook meteen het antwoord op de concrete vragen die de heer Van Raak stelde. Ik wil er wel wat van zeggen. Het gaat inderdaad om een salaris van €400.000 voor de leidinggevende van een regionaal/provinciaal energiebedrijf met dan nog een verhoging erbovenop gevraagd van €120.000. Nogmaals ik kan daar met de Wnt niet bij maar ik vind het inderdaad van de gekke dat in de publieke sector dit soort salarissen door bestuurders worden verdiend. Daar komt dan nog een ontslagvergoeding bij die kennelijk gemotiveerd is als anderhalf jaarsalaris. Juist als je van mening bent dat je marktwaarde er een is van meer dan €500.000 per jaar zou ik zeggen: als je dan opstapt realiseer die marktwaarde dan ergens en ga dat verdienen; waar is dan die €800.000 voor nodig? Dat is per gezin in Zeeland €5 terwijl het motto daar toch "geen cent te veel hoor!" is. Ik heb er dus een opvatting over maar ik heb wettelijk niet de mogelijkheid om daarin in te grijpen ook niet langs de weg die de heer Van Raak vraagt. De heer Van Raak (SP): We hebben aandeelhouders. Het bedrijf is in handen van de provincie en de gemeenten. Is daar een mogelijkheid om in te grijpen? Is daar een mogelijkheid om iets te doen? De aandeelhouders zijn hiervan niet op de hoogte gesteld. Ze zijn denk ik door de commissarissen ook bewust niet op de hoogte gesteld. Is de minister bereid om ervoor tezorgen dat de commissarissen weggaan? Hebben de aandeelhouders nog een manier om in te grijpen? Zo nee dan concludeert de minister dat dit echt niet kan dat dit niet de bedoeling is maar dat hij geen instrumenten heeft op om te treden. Dan moet de conclusie natuurlijk zijn dat we die instrumenten moeten maken. Als wij vinden dat het onverantwoord is dat hier een graaier actief is en zijn gang kan gaan moeten wij ervoor zorgen dat de minister de wettelijke middelen krijgt om in te grijpen. Minister Plasterk: Doordat dit bedrijf niet onder de WNT valt zijn de middelen voor de WNT-inspectie om ter plekke te kijken wat daar nu precies de gang van zaken is ook beperkt. Als ik mij baseer op wat ik hierover via de media heb gelezen hebben de aandeelhouders geconstateerd dat zij de salarisverhoging niet acceptabel vonden. Dat heeft kennelijk tot een meningsverschil geleid dat ook heeft geleid tot het vertrek van betrokkene. Naar verluidt zou uit de contractverplichtingen wellicht voortvloeien — ik weet niet of dat waar is — dat het juridisch onontkoombaar was om deze ontslagvergoeding te verstrekken. Daar kun je van alles van vinden maar ik geloof dat de aandeelhouders inmiddels wel naar ik meen zelfs na een oproep van de ondernemingsraad van het bedrijf hun opvatting over het salaris helder hebben gemaakt. De heer Kerstens (PvdA): Ik wil even doorgaan op wat de heer Van Raak zei. Tijdens het laatste debat dat wij met de minister hebben gevoerd heb ik naar aanleiding van de gang van zaken rond Alliander — ook niet echt fraai — een stevig pleidooi gehouden om deelnemingen als deze waarvan provincies en gemeenten aandeelhouder zijn wel onder de Wet normering bezoldiging topfunctionarissen publieke en semipublieke sector te brengen. Ik zou de minister willen verzoeken: wil ie een serieuze poging ondernemen om bedrijven als Alliander en Delta onder WNT te krijgen zodat wij dit soort schandalige praktijken niet meer tegenkomen? De voorzitter: "Wil de minister" niet: "wil ie". De heer Kerstens (PvdA): "Wil de minister ...". Minister Plasterk: Dat zeg ik toe. Ik heb de heer Kerstens in dat debat al eerder toegezegd dat ik bij de evaluatie van de WNT na deze zomer de lokale en regionale deelnemingen wil betrekken waaronder dit bedrijf Delta valt. Als wij daarop doorgaan in een wetgevingstraject zou het ertoe leiden dat dit soort praktijken niet meer mogelijk zijn in de toekomst.