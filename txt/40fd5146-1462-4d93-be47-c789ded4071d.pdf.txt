30 Stemming motie Rapport "Preventie op waarde schatten. Advies van de Technische Werkgroep Kosten en Baten van Preventie" Stemming motie Rapport "Preventie op waarde schatten. Advies van de Technische Werkgroep Kosten en Baten van Preventie" Aan de orde is de stemming over een aangehouden motie ingediend bij het tweeminutendebat Rapport "Preventie op waarde schatten. Advies van de Technische Werkgroep Kosten en Baten van Preventie" te weten: - de motie-Daniëlle Jansen over tot een voorstel komen om naleving van de reclamecode actief te controleren (32793 nr. 752). (Zie vergadering van 14 mei 2024.) De voorzitter: De motie-Daniëlle Jansen (32793 nr. 752) is in die zin gewijzigd dat zij thans luidt: Motie De Kamer gehoord de beraadslaging overwegende dat het belangrijk is om vroegtijdig overgewicht aan te pakken met een brede aanpak inclusief beperking van kindermarketing; overwegende dat de naleving van de reclamecode nog niet optimaal werkt; overwegende dat de minister heeft aangegeven dat het kabinet kindermarketing voor ongezonde voeding wettelijk wil beperken; overwegende dat wetgeving een langdurig proces vergt terwijl er nu al actie nodig is; overwegende dat zelfregulering strakker aangepakt moet worden; verzoekt de regering vooruitlopend op wetgeving kindermarketing in gesprek te gaan met voedingsmiddelenproducenten en de Stichting Reclame Code om tot een voorstel te komen om naleving van de code actief te controleren ook op social media door online-influencers en digitale bloggers; verzoekt de regering overtredingen te melden bij de Reclame Code Commissie en een boeteclausule te introduceren voor niet-naleving met een leeftijdsgrens van 18 jaar en te onderzoeken welk aanvullend beleid van de overheid daarbij nodig is;verzoekt de regerering dit najaar de Kamer hierover te informeren en gaat over tot de orde van de dag. Zij krijgt nr. 755 was nr. 752 (32793). Ik stel vast dat wij hier nu over kunnen stemmen. In stemming komt de gewijzigde motie-Daniëlle Jansen (32793 nr. 755 was nr. 752). De voorzitter: Ik constateer dat de leden van de fracties van de SP GroenLinks-PvdA de PvdD DENK Volt D66 NSC de VVD de ChristenUnie de SGP het CDA en JA21 voor deze gewijzigde motie hebben gestemd en de leden van de overige fracties ertegen zodat zij is aangenomen.