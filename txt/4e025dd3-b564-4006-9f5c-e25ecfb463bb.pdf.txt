10 Nederlandse inzet voor de Europese sociale top op 17 november 2017 (AO d.d. 16/11) Aan de orde is het VAO Nederlandse inzet voor de Europese sociale top op 17 november 2017 (AO d.d. 16/11). De voorzitter: Aan de orde is het VAO Nederlandse inzet voor de Europese sociale top op 17 november 2017. Ik heet de minister van Sociale Zaken en Werkgelegenheid van harte welkom. Ik geef de heer De Graaf namens de PVV als eerste spreker het woord. De heer De Graaf (PVV): Dank u wel voorzitter. We hebben zojuist een algemeen overleg gehad over de informele sociale EU-top die morgen gaat plaatsvinden. Ik zal proberen om het kort te formuleren. Uit het algemeen overleg blijken een aantal zaken. De allerbelangrijkste voor de PVV is de volgende. Ook al heeft de minister op een goede manier geprobeerd om dat toch anders weer te geven hij zei dat het sociale Europa of de sociale EU — daar hadden we net een discussie over — dichterbij gebracht moet worden. Het gaat om een leidraad op het gebied van sociaal beleid. Hij zei ook — en dat vond ik een heel belangrijke zin — dat er middels deze top een bijdrage wordt geleverd aan de convergentie van sociaal beleid. Dan kun je natuurlijk wel betogen dat er geen Europees sociaal beleid of een sociaal beleid van de EU komt maar convergentie betekent natuurlijk een stip op de horizon waar al die lidstaten samen heen moeten. En dat is nou precies hoe de EU altijd heeft gewerkt: we beslissen iets en als er geen "gedonder" over komt dan drukken we dat op de lange termijn door. Dat dreigt ook hier weer te gebeuren. Nu gebeurt het met sociaal beleid maar ik noem ook zorg en onderwijs. Dat komt er allemaal in voor. De minister heeft duidelijk gemaakt dat de handtekeningen die morgen worden gezet politieke handtekeningen zijn. Maar die betekenen wat ons betreft wel dat het Europese sociaal beleid dichterbij gaat komen en dat willen we absoluut niet. Daarom dien ik de volgende motie in. Motie De Kamer gehoord de beraadslaging overwegende dat de Europese Unie af moet blijven van het Nederlandse sociale domein; verzoekt de regering met kracht afstand te nemen van de ondertekening van de EU-sociale pijler door Juncker Tajani en Ratas en gaat over tot de orde van de dag.De voorzitter: Deze motie is voorgesteld door de leden De Graaf De Jong en Maeijer. Naar mij blijkt wordt de indiening ervan voldoende ondersteund. Zij krijgt nr. 463 (21501-31). Dank u wel. Dan geef ik nu het woord aan de heer Jasper van Dijk namens de SP. De heer Jasper van Dijk (SP): Voorzitter. Morgen op de sociale top zou de ondertekening plaatsvinden voor de sociale pijler. Ik heb net in het debat aangegeven dat het Europees Sociaal Handvest nog veel mooier is. Vandaar de volgende motie. Motie De Kamer gehoord de beraadslaging overwegende dat het Europees Sociaal Handvest fundamentele sociale en economische rechten waarborgt voor alle inwoners van Europa; roept de regering op er in Europees verband voor te pleiten dat de EU het Europees Sociaal Handvest ondertekent en gaat over tot de orde van de dag. De voorzitter: Deze motie is voorgesteld door het lid Jasper van Dijk. Naar mij blijkt wordt de indiening ervan voldoende ondersteund. Zij krijgt nr. 464 (21501-31). Dank u wel. We wachten twee minuten zodat alle moties gekopieerd en rondgedeeld kunnen worden. De vergadering wordt enkele ogenblikken geschorst. De voorzitter: We gaan verder. Ik geef de minister van Sociale Zaken en Werkgelegenheid het woord. Minister Koolmees: Dank mevrouw de voorzitter. Ik dank ook de heer De Graaf en de heer Jasper van Dijk. We hebben net een interessant algemeen overleg gehad waarin ik de heer De Graaf heb beloofd dat ik het de komende jaren over de "Europese Unie" zal hebben en niet over "Europa" maar dan wil ik wel gelijk oversteken; dan wil ik dat de heer De Graaf het ook niet meer over "Brussel" heeft.Voorzitter. Morgen is de sociale top in Göteborg waar inderdaad de sociale pijler wordt ondertekend. Het is een manifest om het sociaal beleid in Europa een boost te geven maar wel met het uitgangspunt dat het de verantwoordelijkheid blijft van de nationale lidstaten. Dat is ook expliciet afgesproken in de sociale pijler. De convergentie waarover wordt gesproken is het van elkaar leren door goede voorbeelden uit andere landen mee te nemen in je eigen beleid. We hebben de afgelopen jaren gezien dat er grote verschillen bestaan tussen lidstaten. De jeugdwerkloosheid en de werkloosheid in een aantal Zuid-Europese landen waren heel erg hoog. Wat kun je nou van elkaar leren en hoe kun je er nou voor zorgen dat die werkloosheid niet zo hoog is? Dat is de convergentie waarop gedoeld wordt. Mijn oordeel over de motie op stuk nr. 463 van de heer De Graaf c.s. is dat ik die moet ontraden omdat ik denk dat de sociale pijler een belangrijke stap is in de goede richting die het kabinet van harte wil ondersteunen. De tweede motie op stuk nr. 464 van de heer Jasper van Dijk vind ik eerlijk gezegd een beetje prematuur. Ik heb net in het algemeen overleg beloofd dat ik het Sociaal Handvest ga lezen voor het algemeen overleg van 30 november. Ik ga het eerst lezen voordat ik er een uitspraak over doe. Ik geef de heer Jasper van Dijk dus in overweging om zijn motie aan te houden. Anders moet ik haar ontraden. Dank u wel. De heer Jasper van Dijk (SP): Na intensief overleg binnen mijn fractie heb ik besloten om de motie aan te houden. De voorzitter: En die fractie dat bent u. Op verzoek van de heer Jasper van Dijk stel ik voor zijn motie (21501-31 nr. 464) aan te houden. Daartoe wordt besloten. Hiermee zijn we aan het eind gekomen van dit VAO. De beraadslaging wordt gesloten. De voorzitter: Ik schors de vergadering tot 16.45 uur. Dan gaan we stemmen. De vergadering wordt van 16.35 uur tot 16.45 uur geschorst.