13 Extra regeling van werkzaamheden De heer Segers (ChristenUnie): Voorzitter. Zojuist heeft de commissie-Oosting een uiterst kritisch rapport gepresenteerd naar aanleiding van het onderzoek dat zij heeft gedaan naar de deal die indertijd met Cees H. is gesloten naar de informatievoorziening richting de Kamer. Er zijn buitengewoon kritische conclusies getrokken. Ik vraag mede namens de collega's Pechtold en Buma om een debat. Voorafgaand daaraan vragen wij om een schriftelijke vragenronde. Morgenmiddag tot 12.00 uur kunnen die vragen bijvoorbeeld worden ingeleverd zodat zij voor maandagmiddag 17.00 uur kunnen worden beantwoord. Dan kan woensdag mogelijk een hoorzitting plaatsvinden en op donderdag een plenair debat. Dat is het verzoek. De heer Bontes (Groep Bontes/Van Klaveren): Ik steun het verzoek maar heb een vraag. De minister-president heeft ook wat uitlatingen over deze zaak gedaan. Zou hij bij het debat aanwezig kunnen zijn? De heer Segers (ChristenUnie): Ik had inderdaad moeten aangeven dat ik een debat met de minister-president en met de minister van Veiligheid en Justitie wil. De voorzitter: Dat steunt de heer Bontes dus. De heer Roemer (SP): Dat scheelt mij alweer een zin. Dit steun ik van harte. Mevrouw Helder (PVV): Volmondig steun. De heer Klaver (GroenLinks): Ook van de zijde van GroenLinks steun. De heer Marcouch (PvdA): Ook de fractie van de Partij van de Arbeid steunt dit verzoek. De heer Klein (Klein): Steun. De heer Van der Staaij (SGP): Steun. De heer Van Oosten (VVD): Steun voor het debat. Ik denk dat we in de procedurevergadering even moeten bespreken hoe de hoorzitting vormgegeven kan worden. Dat moeten we denk ik apart buitendeze zaal organiseren. Ik vind het prima om daarvoor een schriftelijke vragenronde te organiseren. De heer Wassenberg (PvdD): Steun voor het verzoek. De heer Krol (50PLUS): Steun. De heer Kuzu (Groep Kuzu/Öztürk): Steun. De voorzitter: Mijnheer Segers ik stel vast dat u de steun van eigenlijk de gehele Kamer voor uw verzoek hebt. U wilt begrijp ik uit uw vraag ook een hoorzitting. Het lijkt me het verstandigst dat u een extra procedurevergadering houdt over de vragenronde en het rondetafelgesprek. Daarna zullen wij bij de planning rekening houden met de uitkomst van die vergadering. Wel zal ik alvast het stenogram van dit deel van de vergadering doorgeleiden naar het kabinet zodat het weet dat uw vragen eraan komen. De heer Pechtold (D66): Het verzoek werd mede namens mij gedaan. Maar voor de volledigheid zou ik ook graag staatssecretaris Dijkhoff bij het debat willen hebben. De voorzitter: Ook dat zullen we het kabinet laten weten. De vergadering wordt enkele ogenblikken geschorst. Voorzitter: Bosma