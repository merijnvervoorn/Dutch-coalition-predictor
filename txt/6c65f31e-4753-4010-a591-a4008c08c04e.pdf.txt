8 Regeling van werkzaamheden De voorzitter: Ik deel aan de Kamer mee dat het volgende lid zich heeft afgemeld: Smits voor de gehele week. Deze mededeling wordt voor kennisgeving aangenomen. De voorzitter: Ingekomen is een beschikking van de voorzitters van de Eerste en de Tweede Kamer van de Staten-Generaal inzake aanwijzing van de Eerste Kamerleden Broekers-Knol tot lid en Backer tot plaatsvervangend lid en het Tweede Kamerlid Van Nieuwenhuizen-Wijbenga tot plaatsvervangend lid in de parlementaire vergadering van de Raad van Europa. Deze beschikking wordt voor kennisgeving aangenomen. De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. Regeling van werkzaamheden De voorzitter: Op verzoek van de aanvrager stel ik voor om het dertigledendebat over de publicatie van het Sociaal en Cultureel Planbureau "Minder voor het Midden" van de lijst af te voeren. Op verzoek van het lid Ouwehand stel ik voor haar moties op stuk nr. 29683 nrs. 82 en 83 opnieuw aan te houden. Dat betekent dat de in de artikel 69 tweede lid genoemde termijn van twee maanden voor deze moties opnieuw gaat lopen. Ik stel voor toe te voegen aan de agenda: - het VAO kinderopvang met als eerste spreker het lid Van Gent; - het VAO klimaatbeleid en biobrandstoffen met als eerste spreker het lid Leegte. Overeenkomstig de voorstellen van de voorzitter wordt besloten. De voorzitter: Het woord is aan de heer Heijnen. De heer Heijnen (PvdA): Voorzitter. Vorige week bleek dat al onze persoonsgegevens openbaar waren voor zover we die persoonsgegevens hadden geleverd aan de publieke omroepen. Het was niet de eerste keer in de afgelopen weken en maanden dat persoonsgegevens in de grote databestanden op straat liggen. Ik vraag een brief aan het kabinet maar het is een beetje moeilijk om vast te stellen of het de minister van EL&I is of van V&J of van Binnenlandse Zaken maardat laat ik graag aan het kabinet over. Naar aanleiding van deze brief kunnen wij een debat voeren over de veiligheid van onze persoonsgegevens in al die geautomatiseerde databestanden. De heer Schouw (D66): Mijn antwoord aan de heer Heijnen is: ja. De heer El Fassed (GroenLinks): Ik steun het verzoek. De heer Koopmans (CDA): Voorzitter. Wij steunen het verzoek. Misschien kan de minister dan ook ingaan op de moties die bij eerdere debatten zijn aangenomen waaronder de motie van collega Elissen waarin over deze specifieke aangelegenheid zinnen zijn opgenomen. De heer Elissen (PVV): Ik sluit mij graag aan bij de woorden van mijn CDA-collega. Om het rijtje compleet te maken: ook nog de staatssecretaris van Veiligheid en Justitie vanwege de privacy. Mevrouw Gesthuizen (SP): Steun van de SP voor deze PvdA-collega. De voorzitter: Wij gaan het stenogram doorgeleiden. Het woord is aan de heer Dibi. De heer Dibi (GroenLinks): Voorzitter. Het ene na het andere asielkind staat op uit angst uitgezet te worden. Om te voorkomen dat de Tweede Kamer van individu naar individu holt wil ik graag een apart debat voeren met minister Leers voor Immigratie en Asiel over alle in Nederland grootgebrachte en gewortelde kinderen die dreigen te worden uitgezet naar een voor hen vreemd land in plaats van te worden ingezet in Nederland. Mevrouw Van Nieuwenhuizen-Wijbenga (VVD): Geen steun voor dit debat want er komen voldoende debatten aan over dit onderwerp en ik vraag mij ook af hoe dit zich verhoudt tot het initiatiefwetsvoorstel van de heren Spekman en Voordewind dat over hetzelfde onderwerp handelt. Er is al besloten dat we dat snel gaan behandelen. De heer Knops (CDA): Ik sluit mij hierbij aan. De minister heeft toegezegd dat hij snel met een voorstel zal komen. Het lijkt mij praktisch heel lastig om al die individuele gevallen op de een of andere manier in één debat te behandelen. De heer Spekman (PvdA): Ik voer het woord mede namens mevrouw Gesthuizen van de SP die er even niet bij kan zijn. Ik zou graag een brief krijgen van minister Leers in reactie op wat de heer Dibi zegt. Hoe denkt de minister verder om te gaan met de wetenschap dat het wetsvoorstel wordt behandeld in de Tweede Kamer en wat is hij van plan in de tussentijd te doen met vergelijkbare gevallen die voldoen aan de normen van dat wetsvoorstel?De heer Voordewind (ChristenUnie): Ik steun het verzoek van de heer Spekman om een brief. Ik vind het namelijk wel belangrijk om te weten wat de minister in de tussenliggende periode doet tot wij het initiatiefvoorstel Spekman/Voordewind behandelen. Ik steun het verzoek om een debat niet. De heer Van der Staaij (SGP): Voorzitter. De SGP-fractie vindt het goed dat wij hierover al hebben gesproken tijdens de begrotingsbehandeling en dat wij hierover zullen spreken in het kader van de behandeling van het initiatiefvoorstel van de Partij van de Arbeid en de ChristenUnie. Daarom ziet zij geen aanleiding voor een nieuw debat over dit onderwerp. De heer Schouw (D66): Voorzitter. Mijn fractie steunt het verzoek om een debat niet vanwege een eerder gegeven reden. Het lijkt mij wel verstandig het verzoek van de heer Spekman om een brief te steunen. Mevrouw Ouwehand (PvdD): Voorzitter. Ook de fractie van de Partij voor de Dieren sluit zich aan bij het verzoek van de heer Spekman. De voorzitter: Mijnheer Dibi u hebt steun voor een brief. De heer Dibi (GroenLinks): Ik zou aan het verzoek om een brief graag toevoegen de vraag of het kabinet ingaat op de mogelijkheid van een moratorium op het uitzetten van deze kinderen totdat de initiatiefwet van de heren Spekman en Voordewind met spoed wordt behandeld in de Kamer. De voorzitter: Ik zal het stenogram doorgeleiden aan het kabinet. Het woord is aan de heer Paulus Jansen. De heer Paulus Jansen (SP): Voorzitter. De Kamer heeft gisteren een brief ontvangen van de minister van Binnenlandse Zaken met als onderwerp Uitvoering moties Bouwbesluit 2012. Het onderwerp is naar mijn mening een misverstand want er had moeten staan "Niet-uitvoeren moties Bouwbesluit 2012". Het lijkt mij een vrij ernstige zaak als een minister een aantal moties dat in de Kamer is aangenomen waarvan enkele zelfs met grote meerderheid niet uitvoert. Om die reden vraag ik om een debat – dus niet een dertigledendebat maar een debat – te houden voor het kerstreces omdat het Bouwbesluit op 1 januari 2012 van kracht wordt. Mevrouw Voortman (GroenLinks): De heer Jansen heeft helemaal gelijk en daarom steunt de fractie van GroenLinks zijn verzoek. Mevrouw Ouwehand (PvdD): Voorzitter. Volgens mij is het een goede gewoonte dat de Kamer niet met zich laat sollen. Als de minister aangenomen moties niet uitvoert moet hij naar de Kamer komen voor een debat. De heer Van Bochove (CDA): Voorzitter. Ik meen dat ik begrijp wat de heer Jansen wil met het debat maar volgens mij kan de discussie net zo goed plaatsvinden in een algemeen overleg. Dan we-ten wij tenminste zeker dat dit voor de kerst aan de beurt komt. Mevrouw De Boer (VVD): Voorzitter. Ik sluit mij hierbij aan. Bovendien kan het op korte termijn worden gepland; dat lijkt mij in het belang van het onderwerp. De heer Lucassen (PVV): Ik sluit mij hierbij aan. Een algemeen overleg lijkt mij heel mooi. Mevrouw Ortega-Martijn (ChristenUnie): Voorzitter. Ik sluit mij aan bij de opmerkingen van de heer Van Bochove en stem in met een algemeen overleg. De voorzitter: U hebt steun voor een algemeen overleg op korte termijn. De heer Paulus Jansen (SP): Voorzitter. Dat waardeer ik uiteraard van de collega's. Ik wil hen echter wel meegeven dat het feit dat de minister de moties niet uitvoert een politiek feit is dat voldoende gewicht heeft voor een plenair debat. Misschien kan hier in het Presidium nog eens over worden gesproken want dit stoort mij wel. De voorzitter: Dank u wel. Het woord is aan mevrouw Leijten. Mevrouw Leijten (SP): Voorzitter. Vorige week is een VAO Zonnehuizen aangekondigd. Inmiddels hebben zich nieuwe ontwikkelingen aangediend want de organisatie is nu failliet. Ik zou graag deze week het verslag van het algemeen overleg in de plenaire zaal willen bespreken en ook stemmen over een aantal moties. Ik vraag u om te bezien of dit kan worden ingepland. De voorzitter: Ik zal daar mijn best voor doen. Ik zie dat daartegen geen bezwaar bestaat. Ik wijs erop dat u dan rekening moet houden met stemmingen op donderdag. Het woord is aan mevrouw Bouwmeester. Mevrouw Bouwmeester (PvdA): Voorzitter. De Partij van de Arbeid ontvangt graag een brief van het kabinet waarin wordt gereageerd op het bericht in De Telegraaf van vandaag over het gevangeniswezen onder de titel Peperdure verzorging voor zware jongens. Ik zou die brief graag ontvangen voor het algemeen overleg van volgende week woensdag. De voorzitter: Ik zal het stenogram doorgeleiden naar het kabinet. Mevrouw Bouwmeester (PvdA): Ik doe dit verzoek mede namens de SP-fractie. De voorzitter: Hiermee zij wij gekomen aan het eind van de regeling van werkzaamheden en kunnen wij gaan stemmen.