10 Regeling van werkzaamheden Voorzitter: Verbeet Mevrouw Hamer (PvdA): Voorzitter. Ik wil graag een punt van orde maken. Mijn fractie heeft behoefte aan een heel korte extra regeling van werkzaamheden. De voorzitter: Als daar geen bezwaar tegen is kunnen wij nu een korte regeling van werkzaamheden houden. Wij zullen nu een korte regeling van werkzaamheden houden. De heer Cohen (PvdA): Ik heb net op teletekst gelezen dat het kabinet minister Donner in de Raad van State wil. Graag zou ik een heel korte reactie van het kabinet op dit bericht willen. De voorzitter: Ik zal het stenogram doorgeleiden naar het kabinet. De heer Cohen (PvdA): Ik zou die reactie wel heel graag nu willen krijgen. Wij gaan straks stemmen over een motie en dit heeft daar rechtstreeks mee te maken. De voorzitter: Ik kan het stenogram doorgeleiden naar het kabinet maar dat is het enige wat ik bij de regeling kan doen; anders heb ik nu al een debat. De heer Pechtold (D66): Ik steun het verzoek van de heer Cohen. Binnen een kwartier is te regelen dat er duidelijkheid komt over de vraag of dit een bevestigd bericht is. Anders stemmen wij straks over zaken die in een heel ander daglicht staan. Ik heb dinsdag in eerste termijn en vanochtend in tweede termijn verzekeringen gekregen van het kabinet en de primus inter pares dat er nog een hele procedure loopt. Of dit is een canard – dat kan bij wijze van spreken via een telefoontje worden rechtgezet en daar is niet eens een kwartier voor nodig – of de hele stemming van straks staat in een idioot daglicht. Mevrouw Sap (GroenLinks): Ook ik steun het verzoek van de heer Cohen van harte. Ik zie dat de heer Bleker al op zijn telefoontje bezig is dus wie weet … Ik wil graag dat het kabinet hierover heel snel uitsluitsel geeft voordat wij gaan stemmen. Mevrouw Thieme (PvdD): Ook de Partij voor de Dieren steunt het verzoek van de heer Cohen van harte. Mevrouw Sterk (CDA): Op zichzelf hebben wij geen bezwaar tegen een brief maar ik zie geen reden tot uitstel van de stemmingen.Mevrouw Van Miltenburg (VVD): De VVD-fractie heeft ook geen bezwaar tegen een brief maar stemmen vinden wij wel een goed plan op dit moment. De heer Van Raak (SP): Laat de minister-president maar per ommegaande met een reactie komen. Mevrouw Agema (PVV): Wij sluiten ons aan bij de VVD-fractie. De voorzitter: Er is geen meerderheid voor uitstel van de stemmingen. Het stenogram wordt doorgeleid. De heer Cohen (PvdA): Voorzitter. Misschien is het mogelijk dat wij eerst alle andere stemmingen houden. Wie weet is de minister-president zo snel met zijn reactie dat wij daarna kunnen stemmen over die laatste moties. De heer Pechtold (D66): Mocht het bericht voor de stemmingen niet duidelijk zijn dan heeft mijn fractie behoefte aan een extra fractievergadering om na te gaan hoe wij over deze moties zullen stemmen. De heer Van der Staaij (SGP): De SGP-fractie heeft geen behoefte aan welke opschorting dan ook. Ik heb het bericht even bekeken. Er staat in dat de naam van de heer Donner rondzingt; er zingt een hoop rond. Verder staat erin dat bronnen rond het kabinet iets beweren; bronnen beweren heel wat. Wij hebben daarover een ordelijk debat gehad. Er moet een hele procedure voor gevoerd worden. De SGP-fractie heeft dus geen behoefte aan een heleboel heisa op basis van een recent teletekstbericht. (geroffel op de bankjes) Mevrouw Van Miltenburg (VVD): Omdat er nu een soort derde regeling aan de orde is heb ik er behoefte aan om te herhalen dat de VVD-fractie geen behoefte heeft aan uitstel van de stemmingen. De voorzitter: Wij gaan gewoon stemmen.