9 Regeling van werkzaamheden De voorzitter: Dan is nu aan de orde de regeling van werkzaamheden. Ik stel voor het debat over de Voorjaarsnota te houden op woensdag 4 juli 2018 en daarbij maximum spreektijden te hanteren van: - 12 minuten voor VVD PVV CDA en D66; - 10 minuten voor GroenLinks SP en PvdA; - 7 minuten voor ChristenUnie Partij voor de Dieren 50PLUS SGP DENK en Forum voor Democratie. Ik stel voor dinsdag 12 juni aanstaande ook te stemmen over het wetsvoorstel Wijziging van de Wet politiegegevens en de Wet justitiële en strafvorderlijke gegevens ter implementatie van Europese regelgeving over de verwerking van persoonsgegevens met het oog op de voorkoming het onderzoek de opsporing en vervolging van strafbare feiten of de tenuitvoerlegging van straffen (34889). Ik stel voor toe te voegen aan de agenda van de Kamer: - het wetsvoorstel Wijziging van de Zorgverzekeringswet in verband met het ongewijzigd laten van het verplicht eigen risico voor de zorgverzekering tot en met het jaar 2021 (34929); - het Voorstel van wet houdende maatregelen met betrekking tot de transitievergoeding bij ontslag wegens bedrijfseconomische omstandigheden of langdurige arbeidsongeschiktheid (34699); - het wetsvoorstel Wijziging van de Pensioenwet en de Wet verplichte beroepspensioenregeling in verband met de implementatie van Richtlijn 2014/50/EU van het Europees Parlement en de Raad van 16 april 2014 betreffende minimumvereisten voor de vergroting van de mobiliteit van werknemers tussen de lidstaten door het verbeteren van de verwerving en het behoud van aanvullende pensioenrechten (PbEU 2014 L 128) (34933). Op verzoek van de PvdA-fractie heb ik de volgende benoemingen in commissies gedaan: - in de Bouwbegeleidingscommissie het lid Kerstens tot lid in plaats van het lid Gijs van Dijk; - in de vaste commissie voor Volksgezondheid Welzijn en Sport het lid Kerstens tot lid in de bestaande vacature en het lid Ploumen tot plaatsvervangend lid in plaats van het lid Gijs van Dijk; - in de vaste commissie voor Defensie het lid Kerstens tot lid in plaats van het lid Ploumen; - in de commissie voor de Werkwijze der Kamer het lid Ploumen tot lid in de bestaande vacature. Ik stel voor toe te voegen aan de agenda: - het VAO Voedsel met als eerste spreker de heer De Groot namens D66.Overeenkomstig de voorstellen van de voorzitter wordt besloten. De voorzitter: Mevrouw Agema. Mevrouw Agema (PVV): Dank u wel voorzitter. Ik wil u verzoeken om de spreektijd voor het debat over het actieprogramma Werken in de Zorg uit te breiden naar acht minuten en om dat debat in te plannen in de eerste week van oktober. De voorzitter: In de eerste week van oktober. Oké. Mevrouw Geluk-Poortvliet (CDA): Steun. Mevrouw Ploumen (PvdA): Voorzitter steun voor het verzoek. De heer De Lange (VVD): Hartstikke belangrijk onderwerp de arbeidsmarkt in de zorg. Er zijn dagelijks berichten over tekorten in de zorg. Graag een debat daarover dus steun voor dit voorstel. Mevrouw Bergkamp (D66): Dank u wel voorzitter. We hebben er ook in de procedurevergadering over gesproken. Steun voor het voorstel van mevrouw Agema. De heer Segers (ChristenUnie): Ik steun het ook. Mevrouw Diks (GroenLinks): Ook GroenLinks steunt dit debat. De voorzitter: Mevrouw Agema iedereen steunt het debat. Mevrouw Agema (PVV): Dank u wel. Dat heb ik nog nooit mee mogen maken. Ik dank mijn collega's voor deze ruimhartige steun. De voorzitter: Kijk eens aan. Dank u wel. Dan mevrouw Thieme namens de Partij voor de Dieren. Mevrouw Thieme (PvdD): Voorzitter. Ik verzoek u om het verslag van het schriftelijk overleg Energieraad morgen op de agenda te zetten en dan graag inclusief stemmingen.De voorzitter: Daar gaan we rekening mee houden mevrouw Thieme. Dank u wel. Daarmee zijn we aan het eind gekomen van de regeling van werkzaamheden. De vergadering wordt enkele ogenblikken geschorst. Voorzitter: Van Toorenburg