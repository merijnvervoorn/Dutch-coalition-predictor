10 Extra regeling van werkzaamheden De voorzitter: We hebben een extra regeling van werkzaamheden. Ik nodig de heer Wassenberg van de Partij voor de Dieren uit voor zijn verzoek. Mag ik ook iets meer stilte in de zaal? Er is een extra regeling van werkzaamheden. De heer Wassenberg (PvdD): Dank voorzitter. U zag mij al staan te popelen om hiernaartoe te rennen. Ik doe dit namens collega Vestering. Afgelopen dinsdag lazen we dat de minister van Landbouw tijdens een Landbouwraad in Brussel heeft gesteld dat Nederland bindende doelen voor de stikstofreductie en natuurherstel heeft voor 2035. Dat is dus niet voor 2030 zoals in het coalitieakkoord is afgesproken. Dat is niet de eerste keer dat kabinetsleden zagen aan de poten van het coalitieakkoord. Dezelfde minister deed dat al eerder. De minister die hier nu in vak-K zit heeft dat ook al een keer gedaan. Er is echt sprake van een patroon. Ik wil er graag spoedig een debat over met de minister van Landbouw en zijn collega voor Natuur en Stikstof. En vandaag nog wil ik een brief van de minister over zijn uitspraken van maandag. De voorzitter: Dank u wel. Ik kijk of er steun is voor een spoedig debat. Mevrouw Bromet van GroenLinks. Mevrouw Bromet (GroenLinks): Voorzitter steun voor de brief. Als het gaat om het debat ben ik ook wel nieuwsgierig naar hoe dat zit met al die uitgelekte plannen waarvan we morgen de brieven krijgen. Daar wil ik ook graag zo spoedig mogelijk een debat over. Ik heb getwijfeld of ik het zou aanvragen omdat we natuurlijk de week na volgende week het begrotingsdebat Landbouw hebben waarbij de spreektijd ook is uitgebreid. Dus ik zou zeggen: geen steun voor een debat specifiek alleen over het noemen van een jaartal. Wel heel graag een brief en die kunnen we dan betrekken bij het begrotingsdebat dat over heel veel meer zal gaan waar we het nodig over moeten hebben hier. De voorzitter: Nee nee we gaan eerst alle leden even horen hierover. De heer Tjeerd de Groot D66. De heer Tjeerd de Groot (D66): Voorzitter ik sluit mij daarbij aan. Dus graag bij de begroting. Wel een brief en als de minister toch brieven gaat schrijven dan graag ook een brief met een reactie op de uitzending van Zembla over de Kroondomeinen. Mevrouw Beckerman (SP): Voorzitter. Mijn partij steunt het verzoek om een apart stikstofdebat los van de begroting te houden hoewel we daar een andere aanleiding voor hebben. Ik wil toch ook aanslui-ten bij de woorden van mevrouw Bromet. Ik erger mij echt mateloos aan al het lekken. Afgelopen maandag hadden we een groot debat over water. Toen bleek er een cruciaal stuk niet te zijn. Dat krijgen we pas vrijdag maar dat is nu al gelekt in de media. Hetzelfde geldt voor stikstof. Wij zitten allemaal af te wachten. Er verschijnt van alles in de media terwijl wij als Kamerleden niks weten. Dat is een grote ergernis. Ik weet dat we die ook allemaal delen maar ik wil het hier nogmaals herhalen. Dat kan echt niet. Wij kunnen zo onze taak niet goed uitoefenen. Mede daarom steun voor een apart debat over dit hele belangrijke onderwerp. Dan kunnen we het goed behandelen. Mevrouw Van der Plas (BBB): Steun voor de brief. Geen steun voor een extra debat; dat kan volgens mij wel bij de LNV-begroting betrokken worden. Ik sluit mij ook van harte aan bij mevrouw Bromet en mevrouw Beckerman. Ik heb gezien dat de Kamervoorzitter zojuist een brief heeft uitgedaan aan de minister-president over dat lekken. Ik heb dat gisteren hier in het debat ook aan de orde gesteld. Dit moet echt stoppen. Ik vind het heel goed dat we daar een apart debat over hebben. Het is misschien een regeling binnen een regeling maar ik vind het een heel goed voorstel. Dat geldt ook voor het voorbeeld dat mevrouw Beckerman noemde van dat water. We hadden maandag een wetgevingsoverleg en toen kregen we niks en in de krant staat vervolgens van alles. Dat kan echt echt niet. De heer Van Campen (VVD): Voorzitter. Als volksvertegenwoordiger komen zeker bij dit soort ingrijpende plannen mensen bij je en vragen ze: wat is dat nou? Dus de frustratie die collega's hier uiten over gelekte plannen en voorstellen met heel grote impact op het platteland deel ik in het geheel. Zo kan dat niet. Zo werken we niet samen met het kabinet. Het is goed dat u daar als Voorzitter wat van zegt. Dan even naar het voorstel dat hier ligt. Het gaat over een uitspraak van de minister van Landbouw bij de Landbouwraad. Ik steun een brief daarover maar we hebben straks twee dagen begrotingsdebat LNV en volgens mij kunnen we hem hierover goed aan de tand voelen. Dus geen steun voor een debat. De heer Grinwis (ChristenUnie): Voorzitter steun voor u als Voorzitter om hier een punt van te maken. Ik baal gewoon verschrikkelijk van al die gelekte stukken in de krant terwijl we als Kamer morgen als het goed is ordentelijk allerlei stukken toegestuurd gaan krijgen. Er is aanleiding om het verzoek om een brief in ieder geval te steunen want het mag weleens opgehelderd worden hoe het nou allemaal zit met de jaartallen en de doelen. 2027 2035 en er komt morgen nog een jaartal bij zo heeft de minister al aangekondigd wat betreft de landbouwbrief namelijk 2040. Dus laat het maar eens goed uitgelegd worden maar dat kunnen we vervolgens goed bespreken in het al geplande begrotingsdebat. De heer Omtzigt (Lid Omtzigt): Voorzitter. Steun voor de brief en ook steun voor uw brief om dit aan de orde te stellen bij het kabinet. Ik denk dat heteigenlijk tijd wordt dat u een keer een gesprek heeft met de minister-president. Dit is nu zo vaak gebeurd en dit ligt op dit dossier zodanig gevoelig want het gaat om de toekomst van heel bedrijven en heel veel families die al meerdere keren in onzekerheid zijn gebracht met kaartjes en dergelijke. En dan komt dit er nog een keer overheen. Het kan dus echt niet dat er zo mee wordt omgegaan. Ik snap de 2035 wel want dat is gewoon de Nederlandse wetstekst op dit moment en die moet hij voorlezen. Daar wil ik ook een debat over houden maar ik mis nog iets anders. We krijgen een heleboel informatie die ze eerst in het kabinet moeten bespreken. Maar vorige week heb ik gevraagd welke ministeries agentschappen et cetera allemaal stikstof hebben uitgekocht de afgelopen maanden. Dat overzicht zouden we voor dinsdag krijgen maar dat hebben we nog niet. Ik wil dat overzicht graag voor vanavond hebben want ik heb het gevoel dat ze dat stiekem aan het doen zijn. Verder wil ik ook graag opheldering over de plannen. Maar ja dat zal wel weer morgen worden. De heer Boswijk (CDA): Voorzitter allereerst excuus dat ik geen pak aan heb maar ik had hier niet op gerekend. Allereerst steun voor uw brief Voorzitter. Het is al meerdere keren gezegd: het is een emotioneel dossier en dan is het van belang dat we op een nauwkeurige manier werken. Dat er elke keer wordt gelekt is gewoon niet uit te leggen. Ook steun voor een brief naar aanleiding van de uitspraken van de minister in Brussel. In die brief zou ik ook heel graag een reflectie willen zien op de uitspraak van het Europees Hof over de PAS-systematiek. Geen steun voor een extra debat want we hebben binnenkort een begrotingsdebat. Ik denk dat dat de snelste manier is om hierover te debatteren. De heer Van der Staaij (SGP): Voorzitter. Wat de SGP betreft geen steun voor een apart debat. We willen het betrekken bij de begroting van Landbouw. Het is goed dat daar een brief over komt. Steun ook voor uw actie Voorzitter om een punt te maken van het lekken. Zoals collega's ook aangeven beroert dat veel burgers en bedrijven alleen maar verder. Tot slot moet mij ook nog even van het hart dat ik de indruk heb dat we weer iets makkelijker een regeling van werkzaamheden op andere dagen dan de dinsdag hebben terwijl de inzet was om dat zo beperkt mogelijk te houden. Ik doe dus een beroep op de collega's. Een brief aanvragen kan ook prima via de commissie. Laten we hier vooral komen als het echt geen uitstel kan lijden en we er onmiddellijk over moeten beslissen. De heer Eppink (JA21): Ik sluit me aan bij de woorden van de fractieleider van de SGP mede namens de heer Van Haga. De heer Kuzu (DENK): Voorzitter steun voor uw actie in de richting van het kabinet. Die brief is belangrijk omdat het tegenwoordig wel lijkt — dit is niet de eerste keer — alsof het kabinet geen verantwoording aflegt aan het parlement maar aan de buitenwereld via de media. Dat is natuurlijk niet de werkwijze die we met elkaar hebben afgesproken. Wat mij betreft mag u daar ook veel verder in gaan dus dat u direct hetgesprek aangaat met de minister-president en dat wij er ook een debat over voeren met de minister-president want dit moet stoppen. Als het gaat om het verzoek van de heer Wassenberg: steun voor de brief want dat is een informatieverzoek maar volgens mij kan dit ook worden betrokken bij de begrotingsbehandeling LNV. De heer Dassen (Volt): Steun voor de brief natuurlijk. Ook heel veel steun voor het gesprek van de Voorzitter met de minister-president over het onnodig vaak lekken van informatie. Het debat kan inderdaad volgende week worden gevoerd bij de begroting LNV. Ik zeg dit mede namens mevrouw Simons. De heer Thijssen (PvdA): Steun voor de brief steun voor de brief geen steun voor het debat. De voorzitter: Dank u wel. Er is geen meerderheid voor uw verzoek. Er is wel een informatieverzoek vanuit u en vanuit een aantal collega's. Dat zal ik doorgeleiden inclusief de ergernis dat de stukken eerder in de media kwamen dan dat de Kamer erover werd geïnformeerd. De heer Wassenberg (PvdD): Uitstekend. Mag ik nog een laatste ding zeggen? Er is inderdaad geen steun. Er wordt gezegd: doe dat bij het begrotingsdebat. Daar zal ik ook bij zijn; daar zult u mij ook zien. Ik heb dit apart willen agenderen omdat het zo vaak gebeurt dat kabinetsleden alle kanten op schieten met hun uitspraken behalve de goede. De Kamer had ook kunnen zeggen: weet je wat we nodigen de minister-president erbij uit. Maar goed dat is een gemiste kans. De voorzitter: Dank u wel meneer Wassenberg. Ik schors de vergadering voor een enkel moment waarna we weer verdergaan met een behandeling van een begroting volgens mij die van OCW. Even kijken. Ja van Onderwijs Cultuur en Wetenschap. O nee eerst BuZa. Ik schors de vergadering voor een enkel moment en dan gaan we verder met de begroting van Buitenlandse Zaken want daar zit de minister. De vergadering wordt enkele ogenblikken geschorst.