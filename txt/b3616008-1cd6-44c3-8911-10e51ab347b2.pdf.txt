11 Stemming motie Verantwoordingsdebat over het jaar 2022 Aan de orde is de stemming over een aangehouden motie ingediend bij het Verantwoordingsdebat over het jaar 2022 te weten: - de motie-Gündoğan over uitspreken dat een fundamentele herziening van de belasting op kapitaalinkomen nodig is om "werken moet lonen" waar te maken (36360 nr. 15). (Zie vergadering van 31 mei 2023.) De voorzitter: De motie-Gündoğan (36360 nr. 15) is in die zin gewijzigd dat zij thans luidt: Motie De Kamer gehoord de beraadslaging constaterende dat inkomen uit arbeid zwaarder wordt belast dan inkomen uit kapitaal; overwegende dat deze praktijk het tegenovergestelde is van de politieke retoriek waarin wordt gesteld dat werken moet lonen; overwegende dat de Tweede Kamer aan geloofwaardigheid zal winnen wanneer zij de fiscale praktijk meer in lijn brengt met de politieke retoriek; verzoekt de regering om te erkennen dat een fundamentele herziening van de belasting op kapitaalinkomen nodig is om de uitspraak "werken moet lonen" waar te kunnen maken en gaat over tot de orde van de dag. Zij krijgt nr. 19 was nr. 15 (36360). Aangezien de gewijzigde motie-Gündoğan (36360 nr. 19 was nr. 15) is ingetrokken maakt zij geen onderwerp van behandeling meer uit.