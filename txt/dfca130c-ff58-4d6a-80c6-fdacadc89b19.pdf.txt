4 Regeling van werkzaamheden Voorzitter: Verbeet De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. De voorzitter: Ik stel voor om het debat over het privébezoek van Koningin Beatrix aan Oman en het dertigledendebat over de situatie van de Kopten in Egypte van de lijst af te voeren. Ik stel voor toe te voegen aan de agenda van één van de volgende weken: - het wetsvoorstel Wijziging van de Wet op de vennootschapsbelasting 1969 in verband met de invoering van een tussenregeling voor valutaresultaten op deelnemingen (Tussenregeling valutaresultaten op deelnemingen) (32818); - het wetsvoorstel Wijziging van de Wet op het financieel toezicht de Wet giraal effectenverkeer en het Burgerlijk Wetboek naar aanleiding van het advies van de Monitoring Commissie Corporate Governance Code van 30 mei 2007 (32014); - het wetsvoorstel Wijziging van het Wetboek van Strafvordering en de Wet administratiefrechtelijke handhaving verkeersvoorschriften in verband met de verstrekking van inlichtingen aan het openbaar ministerie bij de tenuitvoerlegging van geldboeten en enkele verbeteringen (32702); - het wetsvoorstel Wijziging van de Wet op het primair onderwijs in verband met de wettelijke verankering van afdelingen voor internationaal georiënteerd basisonderwijs (32795). Ik stel voor toe te voegen aan de agenda vandaag inclusief stemmingen het VAO over de situatie van de kopten in Egypte naar aanleiding van het AO van gisteren. Eerste spreker is het lid De Roon van de Partij voor de Vrijheid. Het VAO zal rond 16.00 uur plaatsvinden wellicht iets eerder maar dat ligt aan het verloop van de vergadering. Ik stel voor toe te voegen aan de agenda na het herfstreces het VAO laaggeletterdheid met als eerste spreker het lid Van der Ham. Voorts stel ik voor toe te voegen aan de agenda na het herfstreces het VAO vergunningverlening voor de bouw van de kolencentrale in de Eemshaven met als eerste spreker het lid Ouwehand. Mevrouw Ouwehand (PvdD): Voorzitter. In die Eemshaven wordt illegaal een kolencentrale gebouwd. Omdat mijn motie zal vragen om het direct stilleggen van de bouw wil ik die motie graag vandaag indienen en wil ik dat er vandaag nog over wordt gestemd. De voorzitter: Dat betekent wel dat we iets later stemmen dan gepland. Ik denk dat dit voor anderen ook enige betekenis heeft.Wij gaan ons best doen. We zullen het dan allemaal heel kort houden zodat we zo snel mogelijk kunnen stemmen. Overeenkomstig de voorstellen van de voorzitter wordt besloten. De voorzitter: Ik constateer dat de heer Schouw er nog niet is. Dan is het woord aan de heer Knops. De heer Knops (CDA): Voorzitter. De vaste commissie voor Europese Zaken en die voor Financiën hebben gisteren in procedurevergadering gezamenlijk bijeengezeten. Namens deze commissies stel ik voor om alvast een plenair debat te plannen voor de zaterdag voorafgaand aan de Europese top. Dat debat zou dan ook beëindigd kunnen worden met stemmingen. Ik verzoek u voorzitter om dat debat te agenderen. De voorzitter: U doet het verzoek namens de commissie. Ik stel voor te voldoen aan het verzoek. Ik stel voor op zaterdag 22 oktober te beginnen om 13.00 uur en de volgende spreektijden te hanteren: de fracties van de VVD de PvdA de PVV en het CDA 12 minuten de fracties van de SP D66 en GroenLinks 10 minuten en de fracties van de ChristenUnie de SGP en de Partij voor de Dieren 7 minuten. Verder heeft een aantal fracties verzocht het debat zo te leiden dat men in staat is de zondagsrust in acht te nemen. Wij zullen er ook naar streven om het debat op een zodanig tijdstip af te ronden dat men dat kan doen. Die ochtend vindt er een technische briefing plaats. Ik open de vergadering dus in ieder geval om 13.00 uur en we doen ook ons best om zo snel mogelijk te beginnen maar het kan zijn dat de leden daarna toch nog even moeten wachten omdat de technische briefing nog niet is afgerond. Dat kunnen we momenteel nog niet helemaal overzien. Ik constateer dat de heer Schouw inmiddels is gearriveerd. Het woord is aan hem. De heer Schouw (D66): Voorzitter. Mag ik u in de eerste plaats bedanken voor de coulance die u hebt betracht. Charming. De voorzitter: U kent mij. De heer Schouw (D66): Mijn verzoek is om het kabinet toch indringend te vragen om mijn schriftelijke vragen over het Nederlandse veto ten aanzien van de toetreding van Roemenië en Bulgarije tot Schengen voor het debat van zaterdag de 22ste te beantwoorden. Dat kan een rol spelen bij de Europese top. Als u dat zou willen bevorderen heel graag. De voorzitter: Wij zullen het stenogram doorgeleiden naar het kabinet. Het woord is aan mevrouw Karabulut. Mevrouw Karabulut (SP): Voorzitter. Ik verzoek om uitstel van de stemmingen over het wetsvoorstel Intrekking van de Wet werk en inkomen kunstenaars (32701).De heer Azmani (VVD): Geen steun voor dit verzoek tot uitstel. Ik weet waarop wordt gedoeld. Mijn verzoek is om dan een brief te vragen aan de staatssecretaris naar aanleiding van de brief die wij hebben ontvangen in het kader van cultuurondernemer of van de uitspraken die de staatssecretaris heeft gedaan in het debat van gisteren. Mijn verzoek zou zijn om daarop een reactie te vragen voordat wij gaan stemmen en dan pas te beslissen of wij al dan niet stemmen over het wetsvoorstel. Mevrouw Karabulut (SP): Om een misverstand weg te nemen: het verzoek om die brief steun ik. Het door mij gevraagde uitstel heeft een andere reden. Ik heb namelijk gevraagd om inzicht in de berekening van de beoogde bezuiniging. Dat heb ik gisteren helaas niet gekregen van de staatssecretaris. Ik heb dat nu via het BOR gevraagd. Ik verwacht de notitie ieder moment. Komt die voor de stemmingen binnen en is er niets aan de hand dan kunnen wij stemmen. Ik anticipeer hier echter op vandaar mijn verzoek tot uitstel. Ik hoop dus op steun van de collega's. De heer Azmani (VVD): Dan geen steun voor het verzoek. Mevrouw Arib (PvdA): Namens mijn fractie wel steun voor het verzoek om uitstel van de SP. De voorzitter: Er is geen meerderheid die het verzoek om uitstel steunt. Wij gaan dus gewoon stemmen. Het woord is aan mevrouw Bruins Slot. Mevrouw Bruins Slot (CDA): Namens mevrouw Van der Werf vraag ik een VSO aan over de subsidieverdeling Besluit rijkssubsidiëring instandhouding monumenten. Mevrouw Klijnsma (PvdA): Van harte steun voor het verzoek. De voorzitter: Dat betekent ook enig uitstel van de stemmingen maar ik neem aan dat u zich dat realiseert. De heer De Liefde (VVD): Ik heb niet uit het verzoek begrepen dat het vandaag moet. De voorzitter: Dat heb ik wel meegekregen. Hoeft het niet vandaag? Mevrouw Bruins Slot (CDA): Ik word gesouffleerd. De stemmingen moeten wel vandaag plaatsvinden. Mevrouw Klijnsma (PvdA): Ik weet dat er een deadline is. Het is dus wel wijs om vandaag te stemmen. De voorzitter: Kijk eens aan. Wij stemmen dus wel vandaag. Dat betekent dat ik het VSO iets later plan. Het wordt dus weer ietslater. Het wordt steeds later maar we hopen nog steeds dat alles redelijk op tijd kan worden afgerond. Ik stel ook voor om toe te voegen aan de agenda na het herfstreces het VAO Bouwbesluit 2012 met als eerste spreker Paulus Jansen van de fractie van de SP. Daartoe wordt besloten. De voorzitter: Het woord is aan mevrouw Karabulut. Mevrouw Karabulut (SP): Ik heb net verzocht om uitstel van de stemmingen over het wetsvoorstel Intrekking van de Wet werk en inkomen kunstenaars omdat ik nog wacht op een berekening. Helaas is dat verzoek niet gehonoreerd. Daardoor ben ik nu genoodzaakt om een heropening van de beraadslaging te vragen. De voorzitter: Ook daarvoor hebben we een meerderheid nodig. Mevrouw Van Gent (GroenLinks): Als mevrouw Karabulut informatie is toegezegd voor de stemmingen ga ik ervan uit dat die informatie er alsnog komt. Zo niet dan wil ik haar verzoek wel steunen. Mevrouw Arib (PvdA): Ik steun het verzoek. Als een collega meer inzicht wil krijgen vind ik het ook wel collegiaal om dat ook toe te staan. De voorzitter: Ja wij lossen hier allerlei verschillende dilemma's op. Wij zullen het stenogram doorgeleiden naar het kabinet en erop aandringen om de informatie voor de stemmingen te verstrekken. Die stemmingen vinden iets later plaats dus dat scheelt weer. Anders zie ik nog geen steun voor een heropening. Het woord is aan mevrouw Van Toorenburg. Mevrouw Van Toorenburg (CDA): Voorzitter. Wij hebben gisteren in de procedurevergadering Justitie een reactie gevraagd op het rapport van de Rapporteur Mensenhandel over kinderpornografie. Kunnen wij van de regering een brief krijgen over de vraag op welke wijze een continuering kan plaatsvinden van de rapportages over seksueel misbruik van kinderen? Wij krijgen die graag voor de begrotingsbehandeling van Justitie. Mevrouw Arib (PvdA): Ik ben verbaasd over dit verzoek want ik had bij de regeling om een dertigledendebat willen vragen. Ik heb via de procedure gisteren om een reactie gevraagd en dat heeft ook de steun gehad van een aantal collega's. Ook vandaag heb ik om een reactie gevraagd. Ik hoor nu dat mevrouw Van Toorenburg om hetzelfde vraagt. Ik vind dat niet netjes. De voorzitter: Mevrouw Arib heeft een beetje een punt vind ik eerlijk gezegd.Mevrouw Van Toorenburg (CDA): Nee dat vind ik niet. Wij willen van de regering voor de begrotingsbehandeling V&J een algemene reactie op het rapport hebben. Dat is iets anders en dat hebben wij inderdaad gisteren aangegeven. Wij willen vandaag juist meenemen op welke wijze wij seksueel misbruik een plaats kunnen geven in de rapportages. Toen ik zag dat mevrouw Arib hierover een dertigledendebat had willen vragen had ik dat net zo willen doen. Maar het hoeft niet op deze wijze omdat zij zo verstandig is geweest om haar verzoek in te trekken. Mevrouw Arib (PvdA): Ik zit bijna dertien jaar in de politiek en dit soort dingen vind ik heel erg. Ik heb het in overleg gedaan ook met mevrouw Van Toorenburg. Ik ga hier niet verder op in. Ik hoop niet dat de burgers dit zien want het is gênant. De voorzitter: Wij zijn allemaal toe aan een paar dagen vrij denk ik. Ik zal het stenogram doorgeleiden naar het kabinet. De vergadering wordt enkele ogenblikken geschorst.