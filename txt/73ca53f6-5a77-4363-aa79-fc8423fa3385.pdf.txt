14 Stemming aangehouden motie Biobrandstoffen Aan de orde zijn de stemmingen over moties ingediend bij het VAO Biobrandstoffen te weten: - de motie-Van Veldhoven c.s. over het openbaar maken van de aard en herkomst van biomassa en biobrandstoffen (32813 nr. 62); - de motie-Remco Dijkstra over het handhaven van maximaal 10% bijmenging (32813 nr. 67). (Zie vergadering van 3 oktober 2013.) De voorzitter: De motie-Van Veldhoven (32813 nr. 62) is in die zin gewijzigd dat zij thans luidt: Motie De Kamer gehoord de beraadslaging van mening dat transparantie op bedrijfsniveau over de herkomst van biomassa voor energiecentrales en biobrandstoffen voor vervoer nodig is om het naleven van duurzaamheidseisen op basis van feiten te kunnen beoordelen en de consument in staat te stellen om op basis daarvan een keuze te maken tussen bedrijven; verzoekt de regering bij de wijziging van de Wet milieubeheer wettelijk te borgen dat de aard en herkomst van biomassa en biobrandstoffen op bedrijfsniveau openbaar gemaakt worden en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 88 was nr. 62 (32813). Op verzoek van mevrouw Van Veldhoven stel ik voor haar gewijzigde motie (32813 nr. 88 was nr. 62) aan te houden. Daartoe wordt besloten. In stemming komt de motie-Remco Dijkstra (32813 nr. 67). De voorzitter: Ik constateer dat de aanwezige leden van de fractie van de VVD voor deze motie hebben gestemd en de aanwezige leden van de overige fracties ertegen zodat zij is verworpen.