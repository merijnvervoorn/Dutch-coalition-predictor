6 Regeling van werkzaamheden Regeling van werkzaamheden De voorzitter: Op verzoek van de PvdA-fractie benoem ik: - in de vaste commissie voor Economische Zaken Landbouw en Innovatie het lid Kraneveldt-Van der Veen tot lid in de bestaande vacature; - in de algemene commissie voor Immigratie en Asiel het lid Van Dam tot lid in de bestaande vacature; - in de vaste commissie voor Financiën het lid Kraneveldt-Van der Veen tot lid in de bestaande vacature; - in de vaste commissie voor Sociale Zaken en Werkgelegenheid het lid Van Dam tot lid in de bestaande vacature; - in de vaste commissie voor Veiligheid en Justitie het lid Van Dam tot plaatsvervangend lid in de bestaande vacature; - in de vaste commissie voor Koninkrijksrelaties het lid Kraneveldt-Van der Veen tot plaatsvervangend lid in de bestaande vacature. Op verzoek van het lid Brinkman benoem ik: - in de vaste commissie voor Veiligheid en Justitie het lid Brinkman tot lid in de bestaande vacature; - in de vaste commissie voor Koninkrijksrelaties het lid Brinkman tot lid in de bestaande vacature; - in de vaste commissie voor Binnenlandse Zaken het lid Brinkman tot lid in de bestaande vacature. Ik stel voor toe te voegen aan de agenda: - het VAO ouderbetrokkenheid bij de school met als eerste spreker het lid Çelik (PvdA); - het VAO Actieprogramma criminele jeugdgroepen met als eerste spreker het lid Dibi (GroenLinks); - het VAO maatschappelijk verantwoord ondernemen met als eerste spreker het lid Gesthuizen (SP); - het VSO Ontwerpbesluit tot wijziging van het Besluit uitvoering Crisis- en herstelwet met als eerste spreker het lid Koopmans (CDA); - het VAO mbo met als eerste spreker het lid Van der Ham (D66); - het VAO Suriname met als eerste spreker het lid Bontes (PVV). Daartoe wordt besloten. De voorzitter: Het woord is aan de heer Van Gerven. De heer Van Gerven (SP): Voorzitter. Gisteren is er een rapport van de provincie Flevoland verschenen waarin de gevolgen van het kabinetsbeleid om het Oostvaarderswold niet te mogen ontwikkelen nog eens heel pregnant in beeld zijn gebracht. Als de provincie Flevoland doet wat staatssecretaris Bleker wil kost dat de provincie 72 mln. Daarom vraag ik mede namens mevrouw Jacobi van de PvdA een debat met de staatssecretaris aan over het recente rapport van de provincie Flevoland. Mevrouw Ouwehand (PvdD): De PvdD steunt dit verzoek vanzelfsprekend.De heer Grashoff (GroenLinks): Van harte steun voor dit verzoek. De heer Koopmans (CDA): Geen steun voor het verzoek. Wel steun om allereerst een brief te vragen van staatssecretaris Bleker over de wijze waarop de rijksoverheid omgaat met wat daar voorgenomen is en het misschien zelfs voorkomt. Mevrouw Lodders (VVD): Ik sluit mij aan bij de woorden van de heer Koopmans. Ik vraag de staatssecretaris om niet alleen specifiek in te gaan op de situatie in Flevoland. Het kabinetsbeleid is het schrappen van de robuuste verbindingszones. Ik zou graag zien dat daar een alinea aan gewijd werd. De heer De Mos (PVV): Wij hebben op dit moment geen enkele behoefte aan een debat maar een mooie brief is altijd welkom. Ik lees graag. De heer Schouw (D66): Maximale steun. Mijn fractie heeft echt behoefte aan een debat liefst heel snel. De voorzitter: Mijnheer Van Gerven u hebt nog geen steun voor een debat. De heer Van Gerven (SP): Ik kan natuurlijk tellen. Dan wordt het een dertigledendebat. In elk geval is er een ruime meerderheid voor een brief. In die brief zou ik graag zien wat het de provinciale en landelijke overheid kost als wij doen wat het kabinet wil namelijk de grond aan de boeren verkopen. Zou het niet veel beter zijn om de provincies een bepaalde handreiking te doen zodat zij zo veel mogelijk natuurontwikkeling door kunnen laten gaan? Dat is namelijk wat zij zelf wenselijk achten. De voorzitter: Wij zullen het stenogram doorgeleiden naar het kabinet. Als de brief daar aanleiding toe geeft komt u opnieuw terug om een dertigledendebat aan te vragen. De heer Van Gerven (SP): Ik zou het alvast nu willen aanvragen. De voorzitter: Dat weet ik maar dat gaan we niet doen. We hebben afgesproken dat debatten pas op de lijst komen als alle stukken in huis zijn. Dat is nog niet het geval want u hebt net om een brief verzocht. Het woord is aan mevrouw Kooiman. Mevrouw Kooiman (SP): Voorzitter. Ik vraag een brief van de staatssecretaris van VWS over de mogelijk grove misstanden bij opvangcentrum Het Gooi in Hilversum omdat er weinig toezicht was. Moeders spreken van een Hilversumse hel en van intimidatie. Ik zou hier graag een reactie op willen met het oog op een mogelijk debat daarover. Mevrouw Dille (PVV): Steun voor de brief in elk geval.De voorzitter: Wij zullen het stenogram doorgeleiden. Het woord is aan mevrouw Ouwehand. Mevrouw Ouwehand (PvdD): Voorzitter. De kwaliteit van de verplichte milieueffectrapportages is nog steeds ernstig onder de maat blijkt uit het jaarverslag van de Commissie voor de m.e.r. U raadt het al: met name bij de intensieve veehouderijen ontbreekt essentiële informatie en worden de gevolgen voor Natura 2000 stelselmatig onderschat. Ik vraag hierover samen met de fractie van de Partij van de Arbeid een dertigledendebat aan met de minister van Infrastructuur en Milieu en de staatssecretaris van Landbouw. De heer Koopmans (CDA): Dit bevestigt de noodzaak van het zo snel mogelijk van de grond komen van de PAS. De voorzitter: Ik weet niet wat de PAS is. De heer Koopmans (CDA): Dat is de Programmatische Aanpak Stikstof. Dank u wel voorzitter dat ik dat nog even kan zeggen. Wij vinden het beter om eerst een brief te krijgen waarin de regering ingaat op de eerder toegezegde handreiking die destijds bij de evaluatie van de m.e.r. aan de orde is geweest voor andere overheden. Daarin kan de regering dan de stand van zaken hierover uiteenzetten alvorens we tot een debat overgaan. De voorzitter: Mevrouw Ouwehand de heer Koopmans stelt voor om eerst een brief te vragen. Mevrouw Ouwehand (PvdD): Ik ben er een voorstander van dat er een brief komt. Ik zou daarin graag ook zien een kabinetsreactie op het jaarverslag de plannen van de staatssecretaris om de kwaliteit van de milieueffectrapporten op orde te krijgen en een inschatting van de gevolgen voor de natuur die niet in beeld zijn. De voorzitter: Dan beginnen we met een brief. Het stenogram wordt doorgeleid naar het kabinet. Als daarvoor aanleiding is komen we terug voor een dertigledendebat. Dat is aldus besloten. Mevrouw Ouwehand (PvdD): Prima. Ik heb nog een tweede verzoek. In de Eilandspolder wordt drijfmest uitgereden. De Raad van State heeft geoordeeld dat de stikstofdepositie veel te hoog is. De provincie heeft echter besloten om een gedoogvergunning af te geven. Ik wil van staatssecretaris Bleker weten hoe vaak vergunningen worden geschorst en hoe vaak er toch via een gedoogconstructie wordt doorgegaan waar dat niet mag. Ik wil dus graag een brief over de situatie in de Eilandspolder en een analyse van vergelijkbare situaties elders in het land. De heer Koopmans (CDA): Laat ik dit nu echt een punt vinden dat vanmorgen bij de extra procedurevergadering van de commissie voor ELI aan de orde had kunnen komen. Dit vind ik bijna eensoort vervuiling van de regeling van werkzaamheden. Daarom steunen wij dit verzoek niet. De heer Van Gerven (SP): Steun voor het verzoek van mevrouw Ouwehand. De voorzitter: Het stenogram zal worden doorgeleid naar het kabinet. Mevrouw Ouwehand (PvdD): Ik hecht eraan één opmerking te maken. Het zojuist door mij aangevraagde debat over de m.e.r. werd onlangs in een procedurevergadering door uitgerekend de heer Koopmans en de zijnen geblokkeerd. We kunnen dingen in procedurevergaderingen aftikken maar daar ligt de coalitie dan vaak voor. De voorzitter: We hebben nu wat dat betreft allemaal goede voornemens. Het woord is aan mevrouw Gesthuizen. Mevrouw Gesthuizen (SP): Voorzitter. Wij zijn vanochtend zeer geschrokken vanwege de berichten over de zelfmoord van een man uit Burundi een dag voor hij had moeten worden uitgezet naar zijn land van herkomst. Het komt vaker voor dat ernstig zieke mensen zeggen dat zij er een eind aan maken als zij het land moeten verlaten. In dit geval is dat daadwerkelijk gebeurd. De man liet een geadopteerde dochter en een zoon achter beiden minderjarig. Gezien het belang van deze zaak wil ik graag vertrouwelijk door de minister worden geïnformeerd. We willen graag alle ins en outs van de zaak weten. Wat voor medische hulp kreeg deze man? Waarom is er toch tot uitzetting besloten? Voor zover het gezien de vertrouwelijke aard ervan feitelijk mogelijk is wil ik de brief betrekken bij een debat dat we nog gaan voeren over de weerzin bij gemeenten om mee te werken aan uitzettingen. Ook in dit geval was er namelijk een gemeente bij betrokken. De heer Voordewind (ChristenUnie): Ik steun het verzoek voor een brief. In die brief wil ik dan ook graag de situatie en de mening van de burgemeester erbij betrekken omdat hij zeer dringend had geadviseerd om deze meneer niet uit te zetten. De heer Schouw (D66): Steun voor de brief. Ik zou hem wel graag volgende week dinsdag voor 12.00 uur willen hebben. Mevrouw Van Gent (GroenLinks): Steun voor de brief met de aanvullingen zoals die net zijn gevraagd. De voorzitter: Het stenogram zal worden doorgeleid naar het kabinet. Het woord is aan mevrouw Bouwmeester. Mevrouw Bouwmeester (PvdA): Voorzitter. Ik vraag het kabinet om een reactie op het rapport van de Ombudsman over het uitblijven van onderzoek indien iemand in detentie overlijdt of suïcide pleegt. We hebben hierover meerdere Kamervragen gesteld. Die zijn nog niet beantwoord. Ik verzoek hierom omdat hetkabinet niet zo happig is om te reageren op rapporten van de Ombudsman. De voorzitter: We zullen het stenogram doorgeleiden naar het kabinet. Het woord is aan de heer Elias. De heer Elias (VVD): Voorzitter. Ik stel er prijs op om van het ministerie van Onderwijs Cultuur en Wetenschap antwoord te krijgen op mijn vragen die ik op 2 maart gesteld heb. Als dat te veel moeite is verzoek ik het ministerie om mij een briefje te sturen met een uitleg waarom het antwoord later komt. De voorzitter: U kent het gebruik: als ze niet beantwoord worden kunt u ze aanmelden voor het mondelinge vragenuur. Dat werkt vaak heel goed. We zullen het stenogram doorgeleiden. Het woord is aan mevrouw Karabulut. Mevrouw Karabulut (SP): Voorzitter. Emile Roemer had gisteren om een brief gevraagd van premier Rutte voor vandaag 12.00 uur. Ondanks alle mooie beloftes van de premier worden er nu door werkgevers als gevolg van de bezuinigingen toch mensen met een beperking ontslagen en vervangen door goedkope werknemers. Wij hebben hierover nog steeds geen brief ontvangen. Graag krijgen wij deze per ommegaande. De voorzitter: Wij zullen het stenogram doorgeleiden. Ik stel vast dat mevrouw Bouwmeester een aanvulling op haar verzoek heeft. Mevrouw Bouwmeester (PvdA): Voorzitter. Ik krijg de reactie van het kabinet op het rapport van de Ombudsman graag voor het algemeen overleg op 25 april over gevangenissen. De voorzitter: Dat zullen wij toevoegen aan het stenogram. De vergadering wordt enkele ogenblikken geschorst. De voorzitter: Ik heet staatssecretaris Bleker van harte welkom. We gaan stemmen. Ik weet niet wat er vandaag aan de hand is echt niet maar het is heel rumoerig. Ik ga er eens even voor zitten. Zullen we een kringgesprek houden? (hilariteit) De voorzitter: Oké wie begint? De heer Dijkgraaf? Wedden mag bij u niet geloof ik maar in dit geval … Goed kunnen we even snel stemmen? Dat gaat het beste als u allemaal heel stil bent.