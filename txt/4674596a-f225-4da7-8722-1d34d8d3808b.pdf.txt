9 Stemming Wijziging Zorgverzekeringswet Aan de orde is de stemming in verband met het wetsvoorstel Wijziging van de Wet houdende wijziging van de Zorgverzekeringswet en de Invoerings- en aanpassingswet Zorgverzekeringswet in verband met verbetering van de maatregelen bij niet-betalen van de premie en de bestuursrechtelijke premie en enkele andere wijzigingen (verbetering wanbetalersmaatregelen) in verband met behoud van voormalige wettelijke reserves Zfw (34319). De voorzitter: Ik geef gelegenheid tot het afleggen van een stemverklaring vooraf. De heer Van Gerven (SP): Voorzitter. Deze wetswijziging is in het leven geroepen naar aanleiding van een amendement van de SP op de nieuwe Zorgverzekeringswet inzake het niet-betalen van premies en over de winstuitkering in de zorg. Dat amendement haalde het onverwachts in de Kamer vanwege verdeeldheid in de coalitie. De Partij van de Arbeid stemde voor en de VVD tegen. Dat amendement regelde dat zorgverzekeraars vanaf 2016 geen winst mogen uitkeren over de bruidsschat van 2 miljard die zij bij de invoering van de Zorgverzekeringswet hebben gekregen. Dat blijft ook het uitgangspunt van de SP: over publiek geld voor zorg wordt geen winst uitgekeerd. Voorliggende wetswijziging is een wijziging van de minister op ons amendement. Daarin wordt geregeld dat in ieder geval tot 2018 geen winst mag worden uitgekeerd over de reserves. Dat is eigenlijk een verslechtering ten opzichte van de huidige wet die is aangenomen door de Tweede Kamer. De voorzitter: En daarom stemt u? De heer Van Gerven (SP): De minister heeft in de Eerste Kamer … De voorzitter: En daarom stemt u voor of tegen de wet. De heer Van Gerven (SP): De minister heeft echter in de Eerste Kamer… De voorzitter: Stemt u voor of tegen de wet? U lijkt bezig te zijn met een inbreng maar de gelegenheid daarvoor hebt u al gehad bij de behandeling van het wetsvoorstel. U moet nu verklaren waarom u voor of tegen deze wet gaat stemmen.De heer Van Gerven (SP): Ik probeer uit te leggen waarom de SP voor dit amendement of deze novelle zal stemmen. Dat doen we alleen omdat die wet op 1 januari 2016 in moet gaan om te voorkomen dat winstuitkering in de zorg mogelijk wordt. Zo winnen we twee jaar zodat we met andere partijen kunnen werken aan een voorstel om de winstuitkering voor zorgverzekeraars definitief onmogelijk te maken. De voorzitter: Dank u wel. Dan gaan we nu stemmen. In stemming komt het wetsvoorstel. De voorzitter: Ik constateer dat dit wetsvoorstel met algemene stemmen is aangenomen.