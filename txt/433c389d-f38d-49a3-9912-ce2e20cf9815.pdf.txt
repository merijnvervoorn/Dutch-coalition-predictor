16 Stemming motie Evaluatie verkiezingen Aan de orde is de stemming over een motie ingediend bij het VAO Evaluatie verkiezingen te weten: - de motie-Taverne c.s. over afschaffen van de lijstverbindingen bij verkiezingen (33268 nr. 26). (Zie vergadering van 3 december 2014.) De voorzitter: Ik geef gelegenheid tot het afleggen van een stemverklaring vooraf. De heer Klein (Klein): Voorzitter. Tijdens het VAO Evaluatie verkiezingen heb ik aangegeven dat de motie op stuk nr. 26 ondanks de op zichzelf juiste doelstelling met betrekking tot het afschaffen van lijstverbindingen onjuist is geformuleerd. Het zijn niet de politieke partijen die verbonden worden. En kiezers stemmen niet op een politieke partij volgens ons kiesstelsel. Tijdens het plenaire debat is door de indiener aangegeven dat overwogen zou worden om de motie aan te passen maar dit is helaas niet gebeurd. Nu wordt in de motie de suggestie gewekt dat politieke partijen centraal staan terwijl dat kandidatenlijsten moeten zijn. Vanuit vrijzinnig denken moet arrogantie van politieke partijen worden aangepakt en moeten de onafhankelijke kandidaat-volksvertegenwoordigers centraal komen te staan. Dit komt niet tot uitdrukking in deze met de Kieswet strijdige motie en daarom stem ik tegen. De voorzitter: Dank u wel voor uw stemverklaring mijnheer Klein. In stemming komt de motie-Taverne c.s. (33268 nr. 26). De voorzitter: Ik constateer dat de aanwezige leden van de fracties van de PVV de Groep Bontes/Van Klaveren de VVD Van Vliet 50PLUS D66 de PvdD en de SP voor deze motie hebben gestemd en de aanwezige leden van de overige fracties ertegen zodat zij is aangenomen.