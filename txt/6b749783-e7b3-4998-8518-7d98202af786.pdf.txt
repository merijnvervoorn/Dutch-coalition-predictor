6 Regeling van werkzaamheden (stemmingen) De voorzitter: Ik stel voor om zo dadelijk ook te stemmen over de aangehouden moties die zijn ingediend bij het notaoverleg over de initiatiefnota van de leden Dassen en Omtzigt over wettelijke maatregelen om de integriteit bij bewindspersonen en de ambtelijke top te bevorderen. Voordat we gaan stemmen geef ik ook nog even het woord aan de heer Omtzigt. De heer Omtzigt (Lid Omtzigt): Voorzitter. Vorige week kregen wij de parametersets van DNB. Daar konden wij geen onafhankelijke experts voor uitnodigen. De krantenartikelen waren er al voordat wij ze kregen. Het was allemaal goed. Dit weekend heb ik nog even gekeken. De gemiddelde rendementen in de nieuwe parametersets zijn hoger dan die in de oude parametersets … De voorzitter: Maar u doet even een verzoek. De heer Omtzigt (Lid Omtzigt): … terwijl het omgekeerde er stond. De voorzitter: Ja en wat is uw verzoek? De heer Omtzigt (Lid Omtzigt): We hebben daar Kamervragen over ingediend. We hebben gevraagd om die woensdag te beantwoorden. Ik zou dus willen verzoeken om de stemmingen over de pensioenen onder punt 15 en 16 de stemmingen in verband met de Wet toekomst pensioenen uit te stellen tot de donderdagmiddagstemmingen. Als er een opheldering gegeven wordt dan stemmen we erover. En ik zou willen verzoeken om de eindstemming dan donderdagavond te doen. Dat is mijn verzoek. De voorzitter: Dank u wel. Ik kijk of daar steun voor is. De heer Léon de Jong (PVV): Voorzitter. Wij hebben er ook Kamervragen over gesteld samen met de heer Omtzigt. Er moet opheldering worden gegeven richting de Kamer. Per definitie vinden wij dat die stemmingen helemaal uitgesteld moeten worden want die wet moet van tafel. De voorzitter: Dus u steunt het verzoek.De heer Van Kent (SP): Voorzitter steun. Het is überhaupt totaal onverantwoord om over deze amendementen en de Pensioenwet te gaan stemmen dus laat van dat uitstel ook afstel komen. Mevrouw Van der Plas (BBB): Ik steun het verzoek van de heer Omtzigt. De heer Wassenberg (PvdD): Het lijken mij redelijke vragen dus steun voor uitstel. Mevrouw Den Haan (Fractie Den Haan): Het zal u niet verbazen maar ik steun dit verzoek. De heer Ephraim (Groep Van Haga): Steun mede namens JA21. De heer Ceder (ChristenUnie): Voorzitter. Het staat de heer Omtzigt uiteraard vrij om vragen te stellen maar geen steun voor uitstel van de stemmingen. De heer Dekker (FVD): Steun. De heer Smals (VVD): Ik sluit me aan bij de woorden van de heer Ceder. Geen steun. De heer Van Baarle (DENK): De fractie van DENK steunt het voorstel. Dat geldt ook voor mevrouw Gündoğan. Mevrouw Van Beukering-Huijbregts (D66): Geen steun. Mevrouw Palland (CDA): Voorzitter. Er was bij mijn weten aan de minister om een brief of een reactie gevraagd voor de stemmingen over de wet. Dat kan nog want daar zouden we donderdag over stemmen. We hebben er bewust voor gekozen om vandaag over de amendementen en de moties te stemmen dus geen steun. Mevrouw Sylvana Simons (BIJ1): Mede namens de fractie van Volt: steun voorzitter. De voorzitter: Er is geen meerderheid voor uw verzoek meneer Omtzigt dus we gaan nu stemmen.