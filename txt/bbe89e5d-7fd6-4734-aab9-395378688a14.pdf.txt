29 Stemming motie Vreemdelingen- en asielbeleid Aan de orde is de stemming over een aangehouden motie ingediend bij het VAO Vreemdelingen- en asielbeleid te weten: - de motie-Jasper van Dijk c.s. over een vertrekmoratorium voor kinderen die langer dan vijf jaar in Nederland verblijven (19637 nr. 2432). (Zie vergadering van 7 november 2018.) De voorzitter: Ik geef gelegenheid tot het afleggen van een stemverklaring vooraf. De heer Bisschop (SGP): Voorzitter dank u wel. De collega's dringen aan op een korte stemverklaring maar volgens mij zijn er standaardregels voor dus ik ga de tijd benutten. Voorzitter. De SGP zal deze motie niet steunen. We realiseren ons dat het uitzetten van een minderjarige vreemdeling een ingrijpende beslissing is. We zijn ervoor dat er een zorgvuldige procedure plaatsvindt en dat de belangen zorgvuldig gewogen worden. We ondersteunen ook de discretionaire bevoegdheid van de staatssecretaris. Hij mag daar wat ons betreft ruimhartig gebruik van maken als daar een inhoudelijke reden voor is. De lengte van het verblijf in Nederland kan daar ook een overweging bij zijn als het door toedoen van de overheid zelf een lang verblijf betreft. Maar wij achten het zeer onwenselijk om een algemene uitspraak te doen voor alle specifieke situaties tegelijk. Daarom is de SGP er geen voorstander van om zonder onderscheid de uitzetting van al deze minderjarigen uit te stellen. Dank u zeer. De voorzitter: Dank u wel. Dan gaan we nu stemmen over de motie. In stemming komt de motie-Jasper van Dijk c.s. (19637 nr. 2432). De voorzitter: Ik constateer dat de leden van de fracties van de SP de PvdA GroenLinks de PvdD en DENK voor deze motie hebben gestemd en de leden van de overige fracties ertegen zodat zij is verworpen. Daarmee zijn we aan het eind gekomen van de stemmingen. De vergadering wordt enkele ogenblikken geschorst.