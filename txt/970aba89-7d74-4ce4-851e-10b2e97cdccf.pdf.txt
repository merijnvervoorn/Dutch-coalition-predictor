6 Regeling van werkzaamheden (stemmingen) De voorzitter: Ik stel voor zo dadelijk ook te stemmen over de aangehouden motie-Azarkan/Van der Plas (31086 nr. 1059). Voordat we gaan stemmen geef ik het woord aan mevrouw Westerveld en daarna aan mevrouw Paulusma. Maar allereerst mevrouw Westerveld van GroenLinks. Gaat uw gang. Mevrouw Westerveld (GroenLinks): Ik zou graag de stemmingen over de Jeugdwet met twee weken willen uitstellen. Dat had ook een week gemogen maar volgende week is het Prinsjesdag. Dat heeft ermee te maken dat we aanstaande donderdag nog een debat hebben met de minister voor Rechtsbescherming en de staatssecretaris van VWS. Dat gaat over uithuisplaatsingen. Een aantal van deze moties gaan over de verleningsbeschikking. Die heeft ook een relatie met uithuisplaatsingen. Ik zou heel graag eerst de verdere plannen willen horen voordat wij stemmen over de moties. Ik doe dit verzoek mede namens de PvdA. De voorzitter: Dan hebben wij het over de agendapunten 14 en 15 op de stemmingslijst. Ik kijk even naar de collega's of daar bezwaar tegen is. Dat is niet het geval. Dan gaan wij vandaag niet stemmen over 14 en 15. Dan geef ik het woord aan mevrouw Paulusma van D66. Mevrouw Paulusma (D66): Dank u wel voorzitter. Wij zouden graag het verzoek willen doen om de stemmingen omtrent de Wet op het bevolkingsonderzoek uit te stellen totdat wij de nieuwe nota van wijziging ontvangen hebben zodat wij zorgvuldig de stemmingen kunnen doen. De voorzitter: Dan hebben wij het over punt 3 op de stemmingslijst. Ik kijk even of daar bezwaar tegen is. Dat is niet het geval. Dan gaan we op een later moment stemmen over punt 3.