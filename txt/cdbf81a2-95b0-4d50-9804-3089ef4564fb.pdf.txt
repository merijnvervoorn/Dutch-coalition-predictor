6 Beëdiging van de heer Geleijnse (50PLUS) Aan de orde is de beëdiging van de heer Geleijnse (50PLUS). De voorzitter: Dan is nu aan de orde de beëdiging van de heer Geleijnse namens 50PLUS. Ik geef het woord aan mevrouw Pia Dijkstra tot het uitbrengen van verslag namens de commissie voor het onderzoek van de Geloofsbrieven. Mevrouw Pia Dijkstra: Voorzitter dank u wel. De commissie voor het onderzoek van de Geloofsbrieven heeft de stukken onderzocht die betrekking hebben op de heer S. Geleijnse te 's-Gravenhage. Dat hebben we overigens al een keer eerder gedaan zoals u weet. De commissie is tot de conclusie gekomen dat de heer S. Geleijnse te 's-Gravenhage terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de verklaringen en de beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal en op de publieke tribune indien mogelijk te gaan staan. De heer Geleijnse is in het gebouw der Kamer aanwezig om de voorgeschreven verklaringen en beloften af te leggen. Ik verzoek de Griffier hem binnen te leiden. Nadat de heer Geleijnse door de Griffier is binnengeleid legt hij in handen van de Voorzitter de bij de wet voorgeschreven verklaringen en beloften af. De voorzitter: Ik wens u van harte geluk met het lidmaatschap van onze Kamer. De heer Geleijnse is hier kind aan huis dus iedereen kent hem natuurlijk. De felicitaties krijgt u straks apart meneer Geleijnse. Ik ben blij dat u in ons midden plaatsneemt zodat u ook mee kunt stemmen.