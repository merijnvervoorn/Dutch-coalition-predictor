7 Ontwerpbesluit tot wijziging van het Besluit geluidhinder Aan de orde is het VSO over het ontwerpbesluit tot wijziging van het Besluit geluidhinder en het Activiteitenbesluit milieubeheer (29383 nr. 227). De voorzitter: Ik heet de staatssecretaris van Infrastructuur en Milieu van harte welkom evenals alle andere aanwezigen in de zaal. Ik geef als eerste het woord aan de heer Smaling van de SP. De heer Smaling (SP): Voorzitter. Het nadeel van een schriftelijk overleg is dat dit niet face to face met de staatssecretaris is. Bij een VSO is dit wel het geval dus dat is al winst. Ik heb ook nog een motie die ik nu zal voorlezen. Motie De Kamer gehoord de beraadslaging overwegende dat de Raad van State per april 2014 heeft bepaald dat woonschepen vergunningplichtig zijn op grond van de Wet algemene bepalingen omgevingsrecht (Wabo); overwegende dat er reparatiewetgeving in de maak is die bepaalt dat bestaande woonschepen alsnog van rechtswege een Wabo-vergunning krijgen en die nieuwe en vervangende woonschepen onder aangepaste regels van het Bouwbesluit laat vallen; overwegende dat er sinds de motie-Paulus Jansen (32730 nr. 12) is toegezegd te komen met een wijziging van wetgeving waarin de bescherming van de rechtspositie van woonschepen geregeld wordt; overwegende dat verbetering van de rechtspositie van woonbootbewoners met betrekking tot de ligplaats complex is en dat er grote belangen op het spel staan; van mening dat de wijziging van het Besluit geluidhinder en het Activiteitenbesluit milieubeheer (toelaatbare belasting van woonschepen bij gezoneerde industrieterreinen en inrichtingen) voor de rechtspositie van woonschepen onvoldoende soelaas biedt; verzoekt de regering de voorliggende wijziging van het Besluit geluidhinder (e.v.) nadrukkelijk te betrekken bij de wetgeving rond de bescherming van de rechtspositie van woonschepen en gaat over tot de orde van de dag. De voorzitter: Deze motie is voorgesteld door het lid Smaling.Zij krijgt nr. 235 (29383). Mijnheer Smaling ik vrees dat de indiening van deze motie nog niet in voldoende mate ondersteund is. Er zijn niet voldoende mensen in de zaal. Misschien kunnen er even wat mensen gehaald worden. Inmiddels zijn er voldoende mensen en wordt de indiening van deze motie in voldoende mate ondersteund. Daarmee maakt ze deel uit van de beraadslaging. Dank voor uw geduld mijnheer Smaling. De heer Remco Dijkstra (VVD): Voorzitter. Dan hebben we de heer Smaling toch mooi gered. Hij kon alsnog zijn motie indienen. Dit VSO gaat over de toelaatbare geluidsbelasting van woonschepen die afgemeerd zijn bij industriële terreinen zeg maar in de havens. Door eerdere besluitvorming in 2012 werden woonschepen voortaan aangemerkt als geluidsgevoelige objecten. Dat betekende natuurlijk wat. Het gevolg daarvan was dat de industriële bedrijven die daar in de buurt lagen bijvoorbeeld een scheepswerf te maken kregen met nieuwe geluidsnormen. Je kunt proberen om een woonschip te isoleren maar dat is heel lastig. Dat is moeilijk te doen. Het is anders dan bij een huis. Daarom wordt er nu een verruiming voorgesteld van de toegestane geluidsniveaus. Er komt ook een overgangsperiode voor de woonschepen die daar liggen. Te zijner tijd zal de Wet geluidhinder opgaan in de Omgevingswet. Het is ook de bedoeling om zo veel mogelijk aansluiting te zoeken bij de bestaande regelgeving en normering van de rijksoverheid bijvoorbeeld de SWUNG-wetgeving voor geluid. Alles overwegende kan dit voorstel rekenen op de steun van de VVD. Als mensen in woonschepen wonen dicht bij industriële activiteiten zal er altijd sprake zijn van een bepaalde mate van geluidsoverlast. Dat is logisch en dat is ook goed want dan wordt er gewerkt voor de BV Nederland. Daarom stemmen wij in met een verruiming van het aantal decibel en een overgangstermijn. Dat betekent dat iedereen weer weet waar hij aan toe is. We voorkomen hiermee hoge kosten en allerlei administratieve rompslomp. De VVD steunt dus dit voorstel. De voorzitter: Daarmee is een einde gekomen aan de termijn van de Kamer. Ik zie dat de staatssecretaris in de gelegenheid is om direct te reageren op de ingediende motie en de gestelde vragen. Staatssecretaris Mansveld: Voorzitter. De SP-fractie heeft gevraagd om het besluit te betrekken bij regelgeving over woonboten door BZK. "Nadrukkelijk betrekken" is de letterlijke tekst. De overweging hierbij is de zorg voor de bewoners van de woonboot. Ik snap die zorg van de SP heel goed. Ik laat daarom het oordeel over deze motie aan de Kamer. De beraadslaging wordt gesloten.De voorzitter: De stemming over de ingediende motie vindt volgende week dinsdag plaats. De vergadering wordt van 15.09 uur tot 15.34 uur geschorst.