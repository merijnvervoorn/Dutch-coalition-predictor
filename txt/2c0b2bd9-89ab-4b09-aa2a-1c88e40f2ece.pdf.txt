7 Regeling van werkzaamheden (stemmingen) De voorzitter: Ik stel voor zo dadelijk ook te stemmen over de moties ingediend bij: - het wetgevingsoverleg over de Wet toekomst pensioenen; - het wetgevingsoverleg over het Pakket Belastingplan 2023; - het notaoverleg over de initiatiefnota van de leden Dassen en Omtzigt over de wettelijke maatregelen om de integriteit bij bewindspersonen en de ambtelijke top te bevorderen; - het notaoverleg over mensenrechtenbeleid. Ik geef het woord aan de heer Omtzigt. De heer Omtzigt (Lid Omtzigt): Voorzitter. Ik stel voor om de stemmingen in verband met een van die zaken een week uit te stellen. Het gaat over de initiatiefnota integriteit. Dat voorstel doe ik mede namens collega Dassen en op verzoek van een partij die niet aanwezig was maar nog enige toelichting wilde hebben op de moties. De voorzitter: Is dat punt 10 van de stemmingslijst? De heer Omtzigt (Lid Omtzigt): Punt 9. Nee punt 10. De voorzitter: Ik kijk of daar bezwaar tegen bestaat. Dat is niet het geval. Dat betekent dat we op een later moment gaan stemmen over agendapunt 10. Dan is het woord aan mevrouw Simons van BIJ1. Mevrouw Sylvana Simons (BIJ1): Dank u voorzitter. Ik wil graag de motie-Simons onder agendapunt 7 aanhouden. Het is volgens mij de laatste motie. Ik heb het cijfer even niet paraat. De voorzitter: De motie op stuk nr. 27 onder agendapunt 7 over Begroting Koninkrijksrelaties 2023 wordt aangehouden. Mevrouw Sylvana Simons (BIJ1): Dank u wel.De voorzitter: Op verzoek van mevrouw Sylvana Simons stel ik voor haar motie (36200-IV nr. 27) aan te houden. Daartoe wordt besloten.