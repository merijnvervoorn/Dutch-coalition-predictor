6 Regeling van werkzaamheden De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. Regeling van werkzaamheden De voorzitter: Ik stel voor toe te voegen aan de agenda het VAO Vitaliteitspakket met als eerste spreker het lid Klaver van GroenLinks. Verder stel ik voor toe te voegen aan de agenda van heden het VAO Asbesthoudend schip Otapan met als eerste spreker het lid Samsom van de Partij van de Arbeid. Overeenkomstig de voorstellen van de voorzitter wordt besloten. De voorzitter: Het woord is aan de heer Omtzigt voor een rappel. De heer Omtzigt (CDA): Voorzitter. Wij wachten nog op een antwoord van de minister van Buitenlandse Zaken op twee setjes vragen. Een setje vragen gaat over de nieuwe Turkse wet waarin wordt bepaald dat alle onteigende bezittingen van christelijke kerken en de joodse gemeenschap worden teruggegeven aan de oorspronkelijke eigenaren in Turkije. Dat gebeurt echter helemaal niet. Het tweede setje vragen betreft vragen aan de staatssecretaris van Veiligheid en Justitie en de minister van Buitenlandse Zaken over het feit dat de vader van de ontvoerde minderjarige Isra uit Goor waarschijnlijk nog steeds in Libië verblijft terwijl hij hier tot levenslang is veroordeeld. Wat gaat de regering daaraan doen? Graag heb ik hierop snel een antwoord. De voorzitter: Ik zal het stenogram doorgeleiden naar het kabinet. Het woord is aan de heer Brinkman. De heer Brinkman (PVV): Voorzitter. Afgelopen maandag hebben de Verenigde Naties een rapport uitgebracht over vermeende mishandelingen van gevangenen in Afghanistan. Naar nu blijkt worden gevangenen door Afghaanse politieagenten mishandeld. Wij weten allemaal dat Nederland in Afghanistan politieagenten opleidt. Ik lees in een bericht in de Volkskrant dat dit ook op locaties gebeurt waar Nederlandse politietrainers komen. Ik wil dit geheel en zo snel mogelijk uit de wereld helpen. Ik wil voor morgenmiddag 12.00 uur een brief van de minister waarin een en ander wordt verhelderd. Ik wil daarna meteen een spoeddebat houden om dit verschrikkelijke nieuws geheel uit de wereld te helpen. De heer El Fassed (GroenLinks): In een eerder gehouden procedurevergadering hebben wij al om een kabinetsreactie gevraagd op informatie dieuit dit rapport is gelekt. Wij wachten op die kabinetsbrief. Wij willen het debat daarover graag toevoegen aan het algemeen overleg over de voortgang in Afghanistan dat voor na het herfstreces gepland staat. De heer Bosman (VVD): Een brief ter verduidelijking is natuurlijk heel verstandig. Hetzelfde rapport laat ook zien dat er verbetering is. Het is dus goed dat wij daar zitten. De brief eerst en dan verder kijken. De heer Holtackers (CDA): Ik sluit mij aan bij het standpunt van de heer Bosman. Eerst een grondige brief en daarna misschien een debat. Mevrouw Kuiken (PvdA): Wederom een zeer ernstig bericht. Ik steun het verzoek van de heer Brinkman. De heer Irrgang (SP): Ik steun het verzoek. Dit moet zo snel mogelijk de wereld uit. De voorzitter: Ik zal het stenogram doorgeleiden naar het kabinet. Ik begrijp dat ook al door de commissie om informatie is gevraagd. Misschien kan hierop in één keer worden ingegaan. Na ommekomst van de reactie zie ik u terug mijnheer Brinkman. De heer Brinkman (PVV): U geleidt het stenogram van dit deel van de vergadering natuurlijk door naar het ministerie maar ik verzoek u toch om rekening te houden met een brief die voor morgenmiddag 12.00 uur verschijnt. Gezien de ernst van de situatie en het feit dat Nederlandse militairen daarbij genoemd worden wil ik u toch verzoeken om in de agenda van de Kamer rekening te houden met een spoeddebat of in ieder geval een debat morgen in de loop van de dag. De voorzitter: Ik schud al nee. De heer Brinkman (PVV): Ik weet dat u altijd ontzettend uw best doet om de agenda aan te passen. De voorzitter: Ja ja dat wil ik ook wel doen maar ik wil ook heel eerlijk zijn. Ik wil altijd mijn best doen maar ik geef u niet veel kans. Dan moet u denk ik een andere procedure volgen. Het woord is aan mevrouw Leijten. Mevrouw Leijten (SP): Voorzitter. Op 8 september stelde ik vragen over het tekort aan verpleeghuisartsen en de noodklok die daarover is geluid. Op 8 september stelde ik ook vragen over fraude in de thuiszorg en met pgb's en over de opsporing daarvan. Ik wil graag een antwoord op die vragen. De voorzitter: Ik zal het stenogram doorgeleiden. Het woord is aan de heer Holtackers.De heer Holtackers (CDA): Mevrouw de voorzitter. Op 5 juli heeft mijn collega Knops vragen gesteld aan de minister van Infrastructuur en Milieu en aan de minister van Defensie over de vliegbasis Volkel. Wij hebben daarop tot op heden nog geen antwoord gekregen. Ik verzoek daarom om een rappel. De voorzitter: Wij zullen het stenogram doorgeleiden naar het kabinet. Ik zeg er nog maar eens bij dat u er na zo'n lange periode en een rappel uiteindelijk ook voor kunt kiezen om dit om te zetten in een mondelinge vraag. Dat hoeft u nu nog niet te doen. Een waarschuwing is wel zo netjes. Wij zullen het stenogram doorgeleiden naar het kabinet.