13 Stemming motie Wijziging van de Waterwet Aan de orde is de stemming over een motie ingediend bij de behandeling van het wetsvoorstel Wijziging van de Waterwet en enkele andere wetten te weten: - de motie-De Graaf over het onderbrengen van de waterschappen bij de provincies (33503 nr. 10). (Zie vergadering van 2 oktober 2013.) De voorzitter: De motie-De Graaf (33503 nr. 10) is in die zin gewijzigd dat zij thans is ondertekend door de leden De Graaf en Bosma. Naar mij blijkt wordt de indiening ervan voldoende ondersteund. Zij krijgt nr. 12 was nr. 10 (33503). Ik stel vast dat wij hier nu over kunnen stemmen. Mevrouw Ouwehand (PvdD): Voorzitter. Voor de Handelingen: het amendement-Jacobi (stuk nr. 8) wilden wij graag gesteund hebben. De voorzitter: Dat verandert niets aan de uitslag maar het is wel opgenomen in de Handelingen. Het amendement blijft aangenomen. In stemming komt de gewijzigde motie-De Graaf/Bosma (33503 nr. 12 was nr. 10). De voorzitter: Ik constateer dat de aanwezige leden van de fracties van de PVV D66 GroenLinks en de SP voor deze gewijzigde motie hebben gestemd en de aanwezige leden van de overige fracties ertegen zodat zij is verworpen.