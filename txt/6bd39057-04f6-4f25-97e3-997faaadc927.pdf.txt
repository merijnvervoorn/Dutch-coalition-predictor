5 Ontwerpbesluit regels Gezondheidswet en Jeugdwet Aan de orde is het VSO Ontwerpbesluit houdende regels ten uitvoering van de Gezondheidswet en de Jeugdwet (34111 nr. 25). De voorzitter: Dan gaan we nu naar het VSO Ontwerpbesluit houdende regels ten uitvoering van de Gezondheidswet en Jeugdwet Kamerstuk 34111 nr. 25. Ik heet de minister voor Medische Zorg van harte welkom en geef de heer De Groot als enige spreker het woord. De heer De Groot (D66): Voorzitter dank u wel. Het is niet mijn gewoonte om de minister en ambtenaren voor één onderwerp hierheen te laten komen. De voorzitter: Nee? De heer De Groot (D66): Maar het is een AMvB en die gaat anders door. Waar gaat het over? Het gaat over het feit dat er een mooie kleurcodering was voor de restauranthygiëne. Je kon in één oogopslag zien of een restaurant schoon is of dat er nog wat moest gebeuren. Dat is heel effectief want als restauranthouder ga je heel snel de boel verbeteren als je uit het groen raakt. Op de een of andere manier wordt nu voorgesteld om dat terug te draaien en de redenen daarvoor zijn onduidelijk. Daarom deze motie. Motie De Kamer gehoord de beraadslaging overwegende dat inspectieresultaten van de horeca aangeduid worden met kleurcodering en het ministerie deze wil afschaffen; overwegende dat deze kleurcodering consumenten in één oogopslag informeert over de horecahygiëne; overwegende dat kleurcoderingen horecagelegenheden stimuleren om zo snel mogelijk voedselveiligheid en hygiëne op orde te stellen; overwegende dat horecagelegenheden zo snel mogelijk in staat moeten worden gesteld eventuele verbeteringen door te voeren;van mening dat deze systematiek die ook in het buitenland wordt gehanteerd effectief is; verzoekt de regering om kleurcodering van inspectieresultaten in stand te laten om zo een bijdrage te leveren aan voedselveiligheid en hygiëne in horecagelegenheden en gaat over tot de orde van de dag. De voorzitter: Deze motie is voorgesteld door de leden De Groot en Graus. Naar mij blijkt wordt de indiening ervan voldoende ondersteund. Zij krijgt nr. 26 (34111). Mevrouw Tielen (VVD): Nou kennen meneer De Groot en ik elkaar nog niet zo goed maar als dat zo was dan wist hij dat ik ook heel erg hou van transparante en eenvoudige informatie maar ook dat ik ervan hou dat die informatie betrouwbaar en actueel is. Nou heb ik gisteren eventjes zitten kijken bij restaurants waar ik weleens ga eten. In hoeverre helpt me dat dan? Dan zie ik een aantal groene codes waar data bij staan van controles: februari 2017 april 2017. Is dat dan betrouwbaar en relevant? Voor de gele codes geldt precies hetzelfde. Ik snap wel wat meneer De Groot wil maar het levert geen enkele extra relevante informatie voor consumenten. De heer De Groot (D66): Het is fijn dat u ook voor transparantie bent en ik hoop in dat opzicht ook op uw steun. Of het instrument nog iets toevoegt? Ja wel degelijk want als consument weet je hoe een laatste controle als die er is geweest is uitgepakt. Dat helpt wel degelijk om vast te stellen: kan ik hiernaartoe? Maar wat u eigenlijk doet is de controlesystematiek en de intensiteit daarvan ter discussie stellen. Daar gaat deze motie niet over. Deze motie gaat erover dat consumenten in één oogopslag kunnen zien of er gewoon een vieze keuken bij dat restaurant is of dat het een schone keuken is. De voorzitter: Tot slot mevrouw Tielen. Mevrouw Tielen (VVD): Als de informatie niet actueel is dan is er te weinig kennis. Ik vind het prima dat er contextuele informatie is die wat mij betreft transparant in een verslag te vinden is. Een kleurcodering is echt te plat. De voorzitter: Dank u wel meneer De Groot. Ik zie dat de minister direct op de motie kan reageren. Het woord is aan hem. Minister Bruins: Voorzitter. Ik ontraad deze motie. Een kleurcodering in de horeca vind ik een versimpeling van inspectieresultaten. Dat levert wat mij betreft een te eenvoudig beeld op. Daar-mee kan er ook sprake zijn van schijnveiligheid voor de consument. Kleuren kunnen voor meerdere uitleg vatbaar zijn. Ik houd meer van de werkwijze dat op de website van de NVWA overzichtelijke samenvattingen worden gepresenteerd. Daar kun je als consument maar ook als uitbater van een horecagelegenheid je informatie halen. Dat is preciezer dan kleurcoderingen. Daarom ontraad ik de motie. De voorzitter: Dank u wel. De heer De Groot. De heer De Groot (D66): Deze minister gaat over voedselveiligheid. Als ik een ondernemer ben en ik sta in het oranje als gevolg van een inspectie dan zou ik zo snel mogelijk een herinspectie willen. Ik zou er vooral voor willen zorgen dat mijn keuken weer op orde is. Het gaat over voedselveiligheid. Dit is niet de minister van buikloop maar de minister van voedselveiligheid. Om eerst naar de website te gaan en alle nuances daarvan te doorzoeken alvorens een restaurant te kiezen lijkt me niet nodig. Er zijn steden bijvoorbeeld New York waar gewoon een sticker op de deur zit. Dat is nog mooier. Minister Bruins: Als je in het rood staat wil je natuurlijk heel graag een herinspectie. Maar dat wil je ook als je in het oranje staat. Het is een vorm van schijnveiligheid. Als je zoals mevrouw Tielen net zei naar een restaurant wilt gaan kun je op de website van de NVWA zien wanneer de laatste inspectie is geweest en ook precies wat er eventueel aan schort en welke inspanningen zijn verricht. Dat lijkt me preciezer en daarmee beter voor de consument dan een kleurcodering. De voorzitter: Dank u wel. Daarmee zijn we aan het eind gekomen van dit VSO. De beraadslaging wordt gesloten. De voorzitter: Over de ingediende motie zullen we volgende week dinsdag stemmen. Ik schors de vergadering tot halfelf. De vergadering wordt van 10.22 uur tot 10.35 uur geschorst.