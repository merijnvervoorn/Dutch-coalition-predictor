6 Beëdiging mevrouw J. van den Hil (VVD) de heer Tjeerd de Groot (D66) en mevrouw M. Synhaeve (D66) Aan de orde is de beëdiging van mevrouw J. van den Hil (VVD) de heer Tjeerd de Groot (D66) en mevrouw M. Synhaeve (D66). De voorzitter: Aan de orde is de beëdiging van drie leden van de Kamer. Ik geef het woord aan de heer Ellian tot het uitbrengen van het verslag namens de commissie voor het onderzoek van de Geloofsbrieven. De heer Ellian: Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op: - de benoeming van mevrouw J. van den Hil te Goes in de vacature die is ontstaan door het tijdelijk ontslag van mevrouw Q.M. Rajkowski te Utrecht; - de benoeming van de heer T.C. de Groot te Woudsend in de vacature die is ontstaan door het tijdelijk ontslag van mevrouw I. Rooderkerk te Amsterdam; - de benoeming van mevrouw M. Synhaeve te Lent in de vacature die is ontstaan door het tijdelijk ontslag van mevrouw J.J. van der Werf te Voorburg. De commissie is tot de conclusie gekomen dat de benoemde leden terecht benoemd zijn verklaard tot lid van de Tweede Kamer der Staten-Generaal. De commissie stelt u daarom voor om hen toe te laten als lid van de Kamer. Daartoe dienen zij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune voor zover dat mogelijk is te gaan staan. De benoemde leden zijn in het gebouw der Kamer aanwezig om de voorgeschreven verklaringen en beloften af te leggen.Ik verzoek de Griffier mevrouw Van den Hil de heer Tjeerd de Groot en mevrouw Synhaeve binnen te leiden. (Mevrouw van den Hil de heer Tjeerd de Groot en mevrouw Synhaeve worden binnengeleid door de Griffier.) De voorzitter: De door u af te leggen verklaringen en beloften luiden als volgt: "Ik verklaar dat ik om tot lid van de Staten-Generaal te worden benoemd rechtstreeks noch middellijk onder welke naam of welk voorwendsel ook enige gift of gunst heb gegeven of beloofd. Ik verklaar en beloof dat ik om iets in dit ambt te doen of te laten rechtstreeks noch middellijk enig geschenk of enige belofte heb aangenomen of zal aannemen. Ik beloof trouw aan de Koning aan het Statuut voor het Koninkrijk en aan de Grondwet. Ik verklaar en beloof dat ik de plichten die mijn ambt mij oplegt getrouw zal vervullen." Mevrouw Van den Hil (VVD): Dat verklaar en beloof ik. De heer Tjeerd de Groot (D66): Dat ferklearje en ûnthjit ik. Mevrouw Synhaeve (D66): Dat verklaar en beloof ik. De voorzitter: Ik wens u van harte geluk met het lidmaatschap van deze Kamer en ik schors de vergadering voor een enkel ogenblik voor de felicitaties die ik als eerste zal geven. (Applaus) De vergadering wordt van 15.27 uur tot 15.38 uur geschorst.