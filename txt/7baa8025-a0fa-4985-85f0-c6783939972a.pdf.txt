12 Ondernemen regeldruk en mvo Aan de orde is het VAO Ondernemen regeldruk en mvo (AO d.d. 20/03). De voorzitter: Aan alle woordvoerders heb ik de mededeling dat we vandaag heel veel VAO's hebben. Ik wil iedereen vragen zich strikt aan de spreektijd van twee minuten te houden. We gaan geen debatten opnieuw doen. Interrupties op antwoorden vinden alleen plaats bij eigen moties. De heer Graus (PVV): Voorzitter. Ik dien drie moties in. Motie De Kamer gehoord de beraadslaging constaterende dat een fors aantal gemeenten zich nog steeds niet houdt aan de wettelijke betalingstermijnen; voorts constaterende dat de minister van Economische Zaken al eerder heeft toegezegd dit probleem aan te pakken; verzoekt de regering hardwerkende ondernemers in bescherming te nemen en al dan niet in samenwerking met de Vereniging van Nederlandse Gemeenten (VNG) wanbetalende gemeenten een laatste waarschuwing te geven alvorens over te gaan tot pressiemiddelen waaronder de mogelijkheid tot ontslag van de hoofdverantwoordelijken en gaat over tot de orde van de dag. De voorzitter: Deze motie is voorgesteld door het lid Graus. Naar mij blijkt wordt de indiening ervan voldoende ondersteund. Zij krijgt nr. 128 (32637). Motie De Kamer gehoord de beraadslaging constaterende dat fictieve rendementstoekenning het voor zelfstandigen zonder personeel (zzp'ers) extra lastig maakt om het hoofd boven water te houden in deze moeilijke tijden; verzoekt de regering te onderzoeken wat de mogelijkheden zijn om zzp'ers deels of geheel te ontlasten van deze rendementstoekenning en gaat over tot de orde van de dag.De voorzitter: Deze motie is voorgesteld door het lid Graus. Naar mij blijkt wordt de indiening ervan voldoende ondersteund. Zij krijgt nr. 129 (32637). Motie De Kamer gehoord de beraadslaging verzoekt de regering om de belasting te verlagen en de administratieve lasten te verlichten zodat onze burgers en bedrijven door middel van meer en hogere bestedingen kunnen bijdragen aan een spoedig herstel van onze economie en gaat over tot de orde van de dag. De voorzitter: Deze motie is voorgesteld door het lid Graus. Naar mij blijkt wordt de indiening ervan voldoende ondersteund. Zij krijgt nr. 130 (32637). De voorzitter: Ik heb twee andere sprekers op mijn lijst staan beiden voor nul minuten spreektijd. Dat blijkt te kloppen. Daarmee zijn we aan het einde van de inbreng van de Kamer gekomen. We wachten tot de minister de moties heeft ontvangen. Hij gaat daarna direct over tot de beantwoording. De vergadering wordt enkele ogenblikken geschorst. Minister Kamp: Voorzitter. De heer Graus verzoekt de regering in zijn motie op stuk nr. 128 om hardwerkende ondernemers in bescherming te nemen om laatste waarschuwingen uit te delen aan gemeenten die te laat betalen en om verantwoordelijken te laten ontslaan. Laten we even bekijken waarover we precies spreken. 77% van de gemeenten in Nederland betaalt op tijd. Af en toe heb ik het vermoeden dat de heer Graus uit Limburg komt. In de gemeente Schinnen in Limburg wordt 98% van alle facturen op tijd betaald. Ook in Voerendaal Horst aan de Maas en Echt-Susteren wordt keurig op tijd betaald. 77% van de gemeenten betaalt op tijd. Er zijn ook gemeenten die te laat of te langzaam betalen. Het zijn geen wanbetalers want het is niet zo dat ze helemaal niet betalen. Het zijn gemeenten die te laat betalen. Hoeveel te laat? De wettelijke termijn om een rekening te betalen is 30 dagen. Er zijn gemeenten die gemiddeld 16 19 of maximaal 22 dagen te laat betalen. Dat is het probleem waarover we spreken. Vooral bij grote gemeenten is dit het geval. De drie gemeenten waar het percentage tijdige betalingen het laagst ligt zijn Utrecht Enschede en Rotterdam. Ik denk dat het in de eerste plaats aan die gemeenten is en aan de gemeenteraden daar om ervoor te zorgen dat ze dat probleem in hun eigen gemeenten tackelen en oplossen.De gegevens waarover ik spreek zijn publiek. Ze zijn verzameld door Dun & Bradstreet. Daar kan iedereen kennis van nemen ook de gemeenteraadsleden. Zij kunnen het probleem dat rekeningen in hun gemeente twee à drie weken te laat betaald worden oplossen. Wij zijn met de VNG bezig om dit te begeleiden. Wij brengen dit voortdurend onder de aandacht van de VNG. We zoeken samen met de VNG en het daaraan gelieerde bureau KING uit wat precies de oorzaken van die vertraging zijn en hoe die opgelost kunnen worden. Ik vind dat het nu verder aan de gemeenten en de gemeenteraden zelf is om dit voor elkaar te krijgen. De bedrijven die met te late betalingen te maken hebben kunnen twee dingen doen. In de eerste plaats kunnen ze een bedrag van €40 in rekening brengen; daar hebben zij het recht toe. In de tweede plaats kunnen zij de wettelijke rente in rekening brengen. Die combinatie van mogelijkheden die er wettelijk al zijn de mogelijkheden die de gemeenteraden hebben en de omschrijving van het probleem dat we niet kleiner of groter moeten maken dan ik net heb gedaan leidt ertoe dat ik vind dat de motie van de heer Graus geen meerwaarde heeft. Om die reden ontraad ik zijn motie. De heer Graus (PVV): Ik ben het eens met 90% van wat de minister zegt. Ik weet dat hij heeft gezegd dat wij dit moeten aanpakken omdat dit niet kan. Hij heeft mij dit ook toegezegd toen ik als voorzitter van een overleg naast hem zat. Het gebeurt echter gewoon niet bij sommige gemeenten. Overigens ben ik heel blij dat de minister zegt dat Limburgers goede betalers en betrouwbare mensen zijn dat blijkt nu weer eens. Ik zal ervoor zorgen dat dit filmpje bij de VVV van Limburg terechtkomt voor de promotie van Limburg. Ik zal zeker iets doen met de uitspraken van de minister. Ik zal onmiddellijk de gouverneur bellen als ik straks naar buiten ga. Wat de minister zegt over Utrecht Enschede en Rotterdam klopt. Deze motie is eigenlijk bedoeld als een stok achter de deur. De minister was bereid om het gesprek aan te gaan met de Vereniging van Nederlandse Gemeenten maar daarna is er weinig gebeurd bij de gemeenten die slecht betalen. Daarom ben ik van mening dat er pressiemiddelen moeten komen. Wie niet wil horen moet … Dat is de achtergrond van deze motie. Minister Kamp: De heer Graus heeft dit punt geagendeerd. Wij hebben er een aantal keren serieus aandacht aan besteed en ik zal dit ook blijven doen. Ik heb mijn opvattingen over de motie gegeven maar los van de uitspraak van de Kamer zal ik met de VNG proberen te bereiken dat wat bij 77% van de gemeenten gebeurt bij alle gemeenten gebeurt. Die toezegging doe ik graag aan de heer Graus. Zijn positieve woorden over de Limburgers onderschrijf ik. De voorzitter: Dat is een mooie toezegging van de minister. Hij blijft dus aan het werk op het punt dat de heer Graus belangrijk vindt.De heer Graus (PVV): Ik geef nooit antwoord op als-danvragen. Ik zeg altijd: als mijn tante een piemeltje had gehad was het mijn oom geweest. Stel dat er slecht betalende gemeenten blijven? In deze tijd van crisis is een periode van 22 dagen voor veel ondernemers echt te lang; die redden het echt niet daarmee. Wat gebeurt er dan? Minister Kamp: Dan zal de gemeenteraad — waarin de PVV niet is vertegenwoordigd want zij deed maar in enkele gemeenten mee — optreden en doen wat er nodig is. In de tweede motie van de heer Graus is sprake van een fictieve rendementstoekenning. Ik neem aan dat hij daarmee doelt op de vermogensrendementsheffing in de inkomstenbelasting die uitgaat van een rendement van 4% waarop een IB-tarief van 30% wordt toegepast. Dat leidt effectief tot een heffing van 12%. De heer Graus vraagt de regering in zijn motie de mogelijkheden te onderzoeken om zzp'ers deels of geheel te ontlasten van deze rendementstoekenning. Hier wordt een aantal dingen door elkaar gehaald. De resultaten uit een onderneming van een zzp'er worden niet in box 3 belast waarop de vermogensrendementsheffing van toepassing is; die resultaten worden belast in box 1. In box 3 zit alleen privévermogen van werknemers of van zzp'ers. Waarom zouden wij het privévermogen van zzp'ers anders behandelen dan het privévermogen van werknemers? Wij praten hier ook niet over de zzp'ers die op het punt staan om eronder door te gaan omdat er in box 3 een vrijstelling is van €20.000. Het gaat om het privévermogen van zzp'ers niet om hun zakelijke vermogen boven het bedrag van €20.000. Ik denk dat die situatie de uitspraak van de heer Graus dat hiernaar onderzoek moet worden gedaan niet rechtvaardigt. Dit geldt ook voor het onderscheid tussen bedrijfsvermogen en privévermogen. Om die reden ontraad ik ook deze motie. In zijn derde motie vraagt de heer Graus de regering om de belasting te verlagen en de administratieve lasten te verlichten. Ik ben bereid om het tweede deel van de motie uit te voeren. Het kabinet heeft ook in het regeerakkoord staan dat de lastendruk en de kosten om aan de administratieve verplichtingen te voldoen in deze periode met 25 miljard moeten worden verlaagd. Aan het antwoord op de vraag over de administratieve lasten wordt dus al gewerkt. Wij hebben van die 25 miljard inmiddels 18 miljard ingevuld en de rest zullen wij ook vinden. De belastingverlaging komt ieder jaar bij de begroting aan de orde. Dan kijken wij wat het tekort is en wat er gegeven dat tekort noodzakelijk is op het punt van belastingen voor burgers en bedrijven. Om daar nu tussentijds los van de begrotingsbehandeling een uitspraak over te doen lijkt mij niet verstandig. Om die reden ontraad ik ook deze motie van de heer Graus. De heer Graus (PVV): Ik had dit advies van de minister uiteraard verwacht maar wij blijven volhouden. Uiteindelijk zal de kiezer moeten beslissen; dat is gewoon zo bij alle verkiezingen. De partijen die hiervoor strijden zullen zich hierdoor kiezers verwerven;de mensen die ertegen zijn niet. Ik breng de motie dus graag in stemming. Ik wil nog even melden dat ik mijn eerste motie zal aanhouden als stok achter de deur. Ik dank de minister voor zijn beantwoording en voor het feit dat hij speciaal voor mij hiernaartoe is gekomen. Ik wist niet dat ik de enige spreker was maar ik dank de minister voor zijn komst. Minister Kamp: Dat laatste hoop ik nog drie jaar te kunnen doen met alle plezier. Ik ga nog even in op de lagere belasting en het effect daarvan op de burgers. Als wij nu de belasting verlagen wordt het overheidstekort — vorig jaar was het 24 miljard; dit jaar proberen wij het onder de 20 miljard te krijgen — groter. Dat betekent dat de schuld van de burger groter wordt. De burger krijgt dan lastenverlichting maar via de overheid krijgt hij wel een grotere schuld. Bovendien moet hij over die grotere schuld meer rente betalen waardoor hij weer meer belasting moet gaan betalen. Ik denk dat burgers en bedrijven er vooral belang bij hebben dat wij zo snel mogelijk het tekort op de overheidsbegroting wegwerken zodat wij daarna structureel de belastingen kunnen verlagen. Dat is het doel van de heer Graus en de PVV-fractie en ook van het kabinet maar over de manier waarop wij dat doel kunnen bereiken denken wij verschillend. De voorzitter: Op verzoek van de heer Graus stel ik voor zijn motie (32637 nr. 128) aan te houden. Daartoe wordt besloten. De beraadslaging wordt gesloten. De voorzitter: Aanstaande dinsdag zullen wij stemmen over de moties. Na een korte schorsing gaan wij over tot twee VAO's en een VSO. Er is een herzien schema rondgestuurd zo zeg ik voor een aantal woordvoerders die dat misschien nog niet hadden gezien. De vergadering wordt van 17.15 uur tot 17.41 uur geschorst.