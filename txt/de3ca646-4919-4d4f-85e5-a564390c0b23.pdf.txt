9 Stemmingen moties Crisissituatie in Venezuela Aan de orde zijn de stemmingen over moties ingediend bij het debat over de crisissituatie in Venezuela en de gevolgen daarvan voor de Benedenwindse Eilanden Curaçao Aruba en Bonaire te weten: - de motie-Özütok over versterking van de sociaal-economische infrastructuur van Curaçao en Aruba (29653 nr. 51); - de motie-Drost over het stoppen van terugsturen van vluchtelingen naar Venezuela (29653 nr. 52); - de motie-De Graaf/Fritsma over geen verblijfsstatus voor Venezolanen (29653 nr. 53). (Zie vergadering van 23 april 2019.) De voorzitter: De motie-Drost (29653 nr. 52) is in die zin gewijzigd dat zij thans luidt: Motie De Kamer gehoord de beraadslaging constaterende dat diverse mensenrechtenorganisaties kritiek hebben op het terugsturen van door de UNHCR erkende Venezolaanse vluchtelingen door Curaçao; overwegende dat Curaçao met het terugsturen van vluchtelingen naar Venezuela moet handelen conform het door het Koninkrijk der Nederlanden ondertekende Europees Verdrag voor de Rechten van de Mens; verzoekt de regering er bij Curaçao op aan te dringen dat er altijd een individuele toetsing plaatsvindt conform de internationaal geldende regelgeving voordat personen die vragen om bescherming worden teruggestuurd naar Venezuela en dat de vreemdelingenketen conform voor Curaçao geldende internationale standaarden handelt en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 55 was nr. 52 (29653). Ik stel vast dat wij hier nu over kunnen stemmen. In stemming komt de motie-Özütok (29653 nr. 51). De voorzitter: Ik constateer dat de leden van de fracties van de SP de PvdA GroenLinks de PvdD DENK en FvD voor deze motiehebben gestemd en de leden van de overige fracties ertegen zodat zij is verworpen. In stemming komt de gewijzigde motie-Drost (29653 nr. 55 was nr. 52). De voorzitter: Ik constateer dat de leden van de fracties van de SP de PvdA GroenLinks de PvdD DENK 50PLUS D66 de SGP het CDA de ChristenUnie en FvD voor deze gewijzigde motie hebben gestemd en de leden van de overige fracties ertegen zodat zij is aangenomen. In stemming komt de motie-De Graaf/Fritsma (29653 nr. 53). De voorzitter: Ik constateer dat de leden van de fracties van de PVV en FvD voor deze motie hebben gestemd en de leden van de overige fracties ertegen zodat zij is verworpen.