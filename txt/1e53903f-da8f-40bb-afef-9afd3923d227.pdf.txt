9 Regeling van werkzaamheden De voorzitter: Voor we gaan stemmen is het woord aan mevrouw Voortman die een opmerking heeft over de stemmingslijst. Mevrouw Voortman (GroenLinks): Voorzitter. Ik wil bij punt 9 de motie-Voortman/Van Tongeren (23645 nr. 564) over reizen op rekening voor visueel beperkte reizigers via de NS-Business Card intrekken. De voorzitter: Aangezien de motie-Voortman/Van Tongeren (23645 nr. 564) is ingetrokken maakt zij geen onderwerp van behandeling meer uit. Het woord is aan de heer Van Weyenberg ook voor een opmerking over de stemmingslijst. De heer Van Weyenberg (D66): Voorzitter. Onder punt 10 wil ik de motie-Van Weyenberg (29407 nr. 191) aanhouden. De voorzitter: Op verzoek van de heer Van Weyenberg stel ik voor zijn motie (29407 nr. 191) aan te houden. Daartoe wordt besloten. De voorzitter: We kunnen nu gaan stemmen. De heer Van Gerven verzoekt om eerst te stemmen over de motie op stuk nr. 11 bij punt 4 alvorens te stemmen over de amendementen en het wetsvoorstel Wijziging van de Wet op de bijzondere medische verrichtingen onder punt 3. Ik constateer dat daar geen bezwaar tegen is.