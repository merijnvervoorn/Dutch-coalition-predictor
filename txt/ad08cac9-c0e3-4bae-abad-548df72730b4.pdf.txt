8 Elektronisch verstrekken gegevens Aan de orde is de behandeling van: - het wetsvoorstel Wijziging van de Landbouwwet en de Meststoffenwet (elektronisch verstrekken van gegevens) (32603). De voorzitter: Het woord is aan de heer Koopmans van de CDA-fractie. Hij heeft mij beloofd dat hij twee minuten zal spreken. Dat is een hele opgave voor de heer Koopmans. De algemene beraadslaging wordt geopend. De heer Koopmans (CDA): Temeer omdat ik me had ingeschreven voor tien minuten. Voorzitter. We bespreken nu de wijziging van de Landbouwwet en de Meststoffenwet waardoor het elektronisch verstrekken van gegevens een verplichting wordt. Dit wetsvoorstel beoogt het aantal fouten op ingevulde formulieren te verminderen. Dat is een goed idee. Hierdoor lopen landbouwers minder vaak onbedoeld GLBsteun mis. Ook dat is een goed idee. Daarnaast draagt het wetsvoorstel bij aan de doelstelling om zo snel mogelijk GLB-steun te betalen. Ook dit is weer een goed idee. De Dienst Regelingen kan namelijk sneller besluiten op basis van langs elektronische weg aangeleverde gegevens. Ook dat is weer een goed idee. Tot slot wordt door het wetsvoorstel een reductie van de administratieve lasten bereikt. Dat is weer een goed idee omdat reeds bekende informatie vooraf door de Dienst Regelingen is ingevuld en de landbouwer deze alleen hoeft te controleren. Dit zijn allemaal goede ideeën zeg ik tegen de regering. Maar die goede ideeën moeten wel werkelijkheid kunnen worden. De ondernemers die als gevolg van dit wetsvoorstel verplicht worden om de informatie elektronisch aan te leveren moeten er wel van uit kunnen gaan dat er aan de andere kant van de computer en van de lijn een Dienst Regelingen zit die dit alles aankan. Het is voor de staatssecretaris geen nieuws dat door de Kamer en door de CDA-fractie voldoende is aangeleverd waardoor wij het beeld hebben dat de situatie bij de Dienst Regelingen nog onvoldoende is. De staatssecretaris heeft dit erkend en een plan van aanpak aangekondigd. Dit hebben wij nog onvoldoende aangeleverd gekregen. Wij vertrouwen erop dat dit op orde komt. Dit betekent echter dat de inwerkingtreding van dit buitengewoon goede wetsvoorstel wat de CDA-fractie betreft pas aan de orde kan zijn indien de staatssecretaris orde op de zaken heeft gesteld op de Dienst Regelingen. Daartoe heb ik een amendement ingediend. Als het goed is wordt een gewijzigde versie hiervan rondgedeeld omdat mevrouw Snijder-Hazelhoff ook heeft ondertekend. In dit amendement staat dat dit wetsvoorstel pas in werking kan treden nadat beide Kamers van de Staten-Generaal daartoe hebben ingestemd omdat de regering daartoe een Koninklijk Besluit naar de Kamer heeft gestuurd. De CDA-fractie zal daarmee op dat moment instemmen indien de regering de Dienst Regelingen op orde heeft en alle goede ideeën in dit wetsvoorstel ook echtop het boerenerf en achter de boerencomputer werkelijkheid kunnen worden. Mevrouw Snijder-Hazelhoff (VVD): Voorzitter. Ook wij vinden het een prachtig wetsvoorstel. De regering verwacht dat de verplichting om alleen elektronisch gegevens te verstrekken een belangrijke bijdrage zal leveren aan een toegankelijk en beter presterend informatieverkeer tussen overheid en ondernemers. Daar geloven ook wij in. Het past in de filosofie en het streven van de overheid om steeds meer publieke dienstverlening op elektronische wijze aan te bieden. Het is een lofwaardig streven dat ook wij ondersteunen. Dat hiermee de regeldruk wat wordt verlaagd en de administratievelastendruk wordt teruggedrongen vinden wij ook prachtig. Wij kunnen ons alleen bijna niet voorstellen dat het maar om € 257.000 gaat. In het veld zijn nog steeds 70.000 ondernemers werkzaam. Wij hadden gehoopt dat hier meer winst mee zou worden behaald. In principe volgen wij de lijn volledig. Wij zijn ook blij met de toezegging van de staatssecretaris dat een aantal ontheffingen goed op hun merites zullen worden beoordeeld. Er zijn openingen voor en er kan maatwerk worden geleverd. Wij zullen de staatssecretaris daaraan houden. Ik zei dat wij het in principe helemaal eens zijn met de lijn van de regering maar wij hebben niet voor niets het amendement van de CDAfractie meeondertekend. Wij weten allen dat de uitvoering achter het aanleveren van de stukken nog niet geheel op orde is en dat er nog moet worden geschaafd aan de dienstregelingen. Het verzoek daartoe hebben wij aan de staatssecretaris gedaan. Hij is daarmee bezig. Wij vinden dus dat wij dat tijdpad in acht moeten nemen. Dat moet op orde zijn en dan kan de wet pas in werking treden. Mevrouw Jacobi (PvdA): Voorzitter. Ik heb gehoord wat de heer Koopmans zei over zijn amendement. Ik ondersteun dat en maak daarom geen verder gebruik van mijn spreektijd. Staatssecretaris Bleker: Voorzitter. De raming van de vermindering van de administratieve lasten en de geringere capaciteit die wij daarvoor nodig hebben is een voorzichtige maar de beste die wij met de kennis van nu kunnen maken. Een wetswijziging die wordt gekarakteriseerd als een met vijf goede ideeën: fantastisch. Het idee dat naar ik begrijp een meerderheid van de Kamer eraan toevoegt maakt het alleen nog maar beter. Het is een goed amendement. Klaar. De voorzitter: Ik neem aan dat er geen behoefte is aan een tweede termijn. De algemene beraadslaging wordt gesloten. De vergadering wordt enkele ogenblikken geschorst.