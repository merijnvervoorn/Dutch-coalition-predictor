10 Stemmingen Aanbestedingswet Aan de orde zijn de stemmingen in verband met het wetsvoorstel Nieuwe regels omtrent aanbestedingen (Aanbestedingswet 20..) (32440). (Zie vergadering van 9 februari 2012.) De voorzitter: Ik geef gelegenheid tot het afleggen van een stemverklaring vooraf. Mevrouw Gesthuizen (SP): Voorzitter. Ik ga even terug naar 2008. Toen werd de vorige aanbestedingenwet door de Eerste Kamer verworpen. Die oordeelde dat het geen goede wetgeving was. Er was te veel in de lage regelgeving geregeld. Het heeft sindsdien erg lang geduurd voordat er een nieuw wetsvoorstel naar de Tweede Kamer is gestuurd. Dat is jammer omdat er problemen te over waren in het veld die met name ondernemers bij de aanbestedingen constateerden. Ik had dan ook echt zin in de behandeling van de nieuwe Aanbestedingswet. Tijdens de voorbereiding en tijdens de behandeling bleek echter dat moeilijke beslissingen vooruit waren geschoven. Essentiële punten die naar mening van de SP-fractie in de wet hadden moeten staan die te maken hebben met onder andere de eisen die de overheid mag stellen aan ondernemers staan niet in de wet maar in een gids. De juridische status van die gids is onduidelijk. De gids staat bovendien vol met zaken die minstens voor tweeërlei uitleg vatbaar zijn. Het lijkt erop dat de fout die is gemaakt bij de vorige wet wordt herhaald. Dat er daarnaast ook tal van verbeteringen aan de wet op sociaal vlak die door verschillende fracties voorgesteld zijn afgewezen maakt de wet voor ons echt onvoldoende. Ik zie geen verbetering van de positie van het mkb noch voor zzp'ers noch voor werknemers. Wij zullen dan ook tegen de Aanbestedingswet stemmen. In stemming komt het wetsvoorstel zoals op onderdelen gewijzigd door de aanneming van de tweede nader gewijzigde amendementen-Verhoeven/Gesthuizen (stuk nrs. 47 I en II) het amendement-Koppejan (stuk nr. 46) het amendement-Koppejan (stuk nr. 41) de nader gewijzigde amendementen-Schouten/Ziengs (stuk nrs. 50 I tot en met III) het amendement Hamer/Wolbert (stuk nr. 54) de gewijzigde amendementen-Ziengs (stuk nrs. 23 I en II) het amendement-Van Bemmel c.s. (stuk nr. 61) het amendement-Ziengs/Leegte (stuk nr. 25) en het gewijzigde amendement-Verhoeven (stuk nr. 68). De voorzitter: Ik constateer dat de aanwezige leden van de fracties van de PvdA GroenLinks D66 de VVD de SGP de ChristenUnie het CDA en de PVV voor dit wetvoorstel hebben gestemd en de aanwezige leden van de overige fracties ertegen zodat het is aangenomen.