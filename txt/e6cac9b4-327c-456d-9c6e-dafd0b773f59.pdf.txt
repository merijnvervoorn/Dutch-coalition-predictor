6 Regeling van werkzaamheden (stemmingen) De voorzitter: Ik stel voor zo dadelijk ook te stemmen over een brief van de commissie voor de Verzoekschriften en Burgerinitiatieven (36253 nr. 5). Daartoe wordt besloten. De voorzitter: Voordat we gaan stemmen geef ik eerst het woord aan de heer Bisschop van de SGP. De heer Bisschop (SGP): Voorzitter dank. Mevrouw Bromet had vorige week een goed voorstel vond ik ten aanzien van agendapunt 7 namelijk om vandaag te stemmen over de amendementen en de moties en dan volgende week de eindstemming te houden over het wetsvoorstel. Ik heb begrepen dat het verzoek om de stemmingen te splitsen is ingetrokken. Maar zoals u weet schuwt de SGP niet om goede voorstellen van collega's te steunen al zijn ze van heel andere fracties. Deze keer gaan we een stap verder; we nemen het voorstel over. Ik zou graag zien dat de stemming over het wetsvoorstel bij agendapunt 7 volgende week dinsdag plaatsvindt. Ik hoop op steun van de collega's. De voorzitter: Dus vandaag wel stemmen over de amendementen en de moties en volgende week over het wetsvoorstel. Ik kijk of daar bezwaar tegen is. Dat gaat over punt 7: het tijdelijk transitiefonds. Ik zie dat daar geen bezwaar tegen is. Dan is het voorstel overgenomen en gaan we vandaag alleen stemmen over de amendementen en de moties. Dank u zeer.