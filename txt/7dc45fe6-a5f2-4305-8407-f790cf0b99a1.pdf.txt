4 Structuurvisie ondergrond Aan de orde is het VSO Structuurvisie ondergrond. De voorzitter: We gaan gelijk door naar de volgende bijeenkomst omdat die met dezelfde deelnemers is: het VSO over de Structuurvisie Ondergrond. Ik geef daarbij als eerste het woord aan mevrouw Kröger van de fractie van GroenLinks. Deze snelle overgang was niet helemaal voorzien begrijp ik maar mevrouw Kröger is niet voor één gat te vangen. Mevrouw Kröger (GroenLinks): Met vijf VAO's op rij was het even zoeken maar ik heb hier twee moties naar aanleiding van de Structuurvisie Ondergrond. De eerste motie luidt als volgt. Motie De Kamer gehoord de beraadslaging overwegende dat er geen enkel draagvlak bestaat in Nederland voor de winning van schaliegas vanwege de lokale risico's voor het milieu en het streven om af te stappen van het gebruik van gas; verzoekt de regering de winning van schaliegas niet alleen deze kabinetsperiode te verbieden maar ook de winning van schaliegas op Nederlands grondgebied uit te sluiten voor onbepaalde tijd daarna en gaat over tot de orde van de dag. De voorzitter: Deze motie is voorgesteld door het lid Kröger. Naar mij blijkt wordt de indiening ervan voldoende ondersteund. Zij krijgt nr. 19 (33136). Mevrouw Kröger (GroenLinks): Dan mijn tweede motie met betrekking tot de bescherming van drinkwater. Motie De Kamer gehoord de beraadslaging overwegende dat veilig en voldoende drinkwater nu en in de toekomst een absoluut onmisbaar en onvervangbaar maatschappelijk goed is;overwegende dat voor mijnbouwvergunningen geen monitoring van het diepe grondwater voor het opsporen van de lekkages van boorputten wordt voorgeschreven; constaterende dat de Structuurvisie Ondergrond de veiligheid van ons drinkwater onvoldoende beschermt tegen de risico's van mijnbouwactiviteiten; verzoekt de regering om in de Structuurvisie Ondergrond vast te leggen dat de strategische en de nationale drinkwaterreserves van dusdanig nationaal belang zijn dat mijnbouwactiviteiten in en onder deze gebieden worden uitgesloten; verzoekt de regering om permanente monitoring van het grondwater en een rapportageverplichting hierover onderdeel te maken van elke mijnbouwvergunning en gaat over tot de orde van de dag. De voorzitter: Deze motie is voorgesteld door het lid Kröger. Naar mij blijkt wordt de indiening ervan voldoende ondersteund. Zij krijgt nr. 20 (33136). Mevrouw Kröger (GroenLinks): Dank u wel voorzitter. De voorzitter: Dank u wel. Ik zie geen andere sprekers bij dit VSO. Ik schors de vergadering voor enkele minuten om de staatssecretaris de kans te geven om te reageren. De vergadering wordt enkele ogenblikken geschorst. De voorzitter: Ik geef het woord aan de staatssecretaris. Staatssecretaris Van Veldhoven: Voorzitter. Er zijn twee moties ingediend die allebei op het terrein van mijn collega Eric Wiebes liggen omdat ze gaan over mijnbouwactiviteiten. Daarom hebben we in het AO de beantwoording ook samen gedaan. Ik zal dus niet geheel naar tevredenheid kunnen antwoorden omdat ik het voor een deel aan collega Wiebes ga laten. De eerste motie gaat over schaliegas. Daar heeft collega Wiebes inderdaad uitspraken over gedaan dus ik zal hem vragen om op deze motie te reageren. De tweede motie gaat over de bescherming van drinkwater. De structuur is zo gemaakt dat in de structuurvisie is afgesproken dat in de Mijnbouwwet alle afspraken over monitoring zijn vastgelegd. Als mevrouw Kröger van mening is dat de mate van monitoring onvoldoende is vastgelegd in de Mijnbouwwet zal zij de discussie daarover in het kader van de Mijnbouwwet met collega Wiebes moeten voeren. Ik zal hem dus vragen om een reactie op deze motie te geven.De voorzitter: Dit is wel enigszins ingewikkeld. Deze moties komen voort uit het VSO. Daar moet dan ook een advisering van het kabinet op komen. Ik weet niet of de oplossing gevonden kan worden in het aanhouden van de moties tot de reactie binnen is. Hoe ziet de staatssecretaris dit voor zich? Staatssecretaris Van Veldhoven: Er kan gewoon een schriftelijke reactie geleverd worden op dit VSO. Dan zal daarin ook een oordeel gegeven worden. Dan kan de Kamer die schriftelijke reactie — dat gebeurt wel vaker — betrekken bij het bepalen van het moment van stemming. De voorzitter: Is het dan de bedoeling dat die reactie deze week binnenkomt? Want deze moties zullen op de agenda staan voor de stemmingen van komende dinsdag. Staatssecretaris Van Veldhoven: Ik zal uiteraard aan collega Wiebes vragen of hij die reactie nog deze week kan sturen. Het zijn twee moties dus ik neem aan dat dat mogelijk zal zijn. De voorzitter: Prima. Dat betekent dat het oordeel over de moties op stuk nrs. 19 en 20 nog deze week binnen zal komen zodat we komende dinsdag alsnog over deze moties kunnen stemmen. Daarmee zijn we aan het einde gekomen van het VSO over de Structuurvisie Ondergrond. De beraadslaging wordt gesloten. De voorzitter: Ik stel voor dat we overgaan naar het VAO over het spoor.