18 Stemming motie jonge asielzoeker Aan de orde is de stemming over een motie ingediend bij het debat over de mogelijke uitzetting van een jonge asielzoeker te weten: - de motie-Dibi/Schouw over ontslaan van de verplichting tot aanvragen van een machtiging voorlopig verblijf (19637 nr. 1468). (Zie vergadering van 27 oktober 2011.) De voorzitter: De motie-Dibi/Schouw (19637 nr. 1468) is in die zin gewijzigd dat zij thans luidt: Motie De Kamer gehoord de beraadslaging overwegende dat een verzoek tot afgifte van een reguliere verblijfsvergunning wegens studie in Nederland voorafgegaan moet worden door een in het herkomstland aangevraagde machtiging tot voorlopig verblijf; overwegende dat dit in het geval van Mauro Manuel niet kan worden gevergd; verzoekt de regering om Mauro Manuel in afwijking van het gestelde in de Vreemdelingenwet 2000 en in het Vreemdelingenbesluit 2000 te ontslaan van de verplichting om in zijn herkomstland Angola een machtiging tot voorlopig verblijf aan te vragen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 1472 (19637). Ik stel vast dat wij hier nu over kunnen stemmen. Ik geef gelegenheid tot het afleggen van een stemverklaring vooraf. De heer Van der Staaij (SGP): Voorzitter. Het debat waar deze motie bij hoort is alweer even geleden. Daarom hecht ik eraan namens de SGPfractie toe te lichten dat wij tegen deze motie zullen stemmen omdat wij hebben aangegeven dat wij noch positieve noch negatieve moties over één individuele situatie zullen steunen. Wij steunen het algemene uitgangspunt dat aan deze motie ten grondslag ligt namelijk dat je in bepaalde individuele situaties van mensen niet kunt verlangen dat ze terug naar hun herkomstland gaan om een machtiging tot verblijf aan te vragen wegens een studievisum. Wij vinden dus ook dat de regelgeving voldoende ruimte moet bieden aan de minister om dat in individuele situaties te toetsen.In stemming komt de gewijzigde motie-Dibi (19637 nr. 1472). De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de ChristenUnie en het CDA voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen. De vergadering wordt enkele minuten geschorst.