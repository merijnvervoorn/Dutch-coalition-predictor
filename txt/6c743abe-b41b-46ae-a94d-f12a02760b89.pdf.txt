48 Stemming motie Kindermisbruik en seksueel geweld (ronde 1) Aan de orde is de stemming over een aangehouden motie ingediend bij het tweeminutendebat Kindermisbruik en seksueel geweld te weten: - de motie-Van Meijeren over ontbinding van de onderzoekscommissie naar misbruik van kinderen (31015 nr. 234). (Zie vergadering van 3 november 2021.) De voorzitter: De motie-Van Meijeren (31015 nr. 234) is in die zin gewijzigd dat zij thans luidt: Motie De Kamer gehoord de beraadslaging constaterende dat de regering middels een motie is verzocht een onafhankelijk onderzoek te laten uitvoeren naar de aard en omvang van georganiseerd sadistisch misbruik van kinderen (35349 nr. 15); constaterende dat ter uitvoering van deze motie de minister van Justitie een onderzoekscommissie heeft ingesteld en alle leden daarvan heeft benoemd (34843 nr. 46); constaterende dat uitgerekend ook hooggeplaatste ambtenaren van het ministerie van Justitie van dit misbruik beschuldigd worden; constaterende dat een groep belangenbehartigers van slachtoffers — waaronder twintig ggz-behandelaren — in een brandbrief de noodklok heeft geluid over het gebrek aan onafhankelijkheid van de commissie (brandbrief van mevrouw drs. A.S. Terpstra-Van Hijum c.s. d.d. 16 oktober 2021 online raadpleegbaar via https://www.lichtopsrm.com/index.php/brandbrief); overwegende dat het nut van een onderzoek naar dergelijk misbruik valt of staat bij het vertrouwen dat slachtoffers in de commissie hebben zodat zij veilig en vrijuit kunnen spreken ook over mogelijk misbruik door hooggeplaatste ambtenaren; roept de regering op om ten behoeve van het onderzoek naar sadistisch ritueel kindermisbruik een nieuwe onafhankelijke commissie in het leven te roepen — met inachtneming van de in de brandbrief geschetste randvoorwaarden — en de huidige commissie te ontbinden en gaat over tot de orde van de dag. Zij krijgt nr. 239 was nr. 234 (31015).Ik stel vast dat wij hier nu over kunnen stemmen. De voorzitter: We stemmen over de gewijzigde motie-Van Meijeren over een nieuwe onafhankelijke commissie ten behoeve van het onderzoek naar sadistisch ritueel kindermisbruik en ontbinden van de huidige commissie. Het woord is aan de griffier. De leden van de eerste groep Aartsen tot en met Den Haan brengen hun stem uit. De voorzitter: Dank u wel. Ik schors voor een enkel moment zodat de tweede groep naar binnen kan komen. De vergadering wordt enkele ogenblikken geschorst.