7 Kabinetsbesluit Pallas Aan de orde is het tweeminutendebat Kabinetsbesluit Pallas (33626 nr. 17). De voorzitter: Dan is thans aan de orde het tweeminutendebat Kabinetsbesluit Pallas (33626 nr. 17). We hebben vijf sprekers van de zijde van de Kamer. De eerste is mevrouw Tielen van de fractie van de VVD. Het woord is aan haar. Mevrouw Tielen (VVD): Voorzitter. Over innovatie gesproken ik denk dat alle diagnostiek en behandelingen vanuit de medische isotopen — dan heb je het onder andere over kankeronderzoek en kankerbehandelingen — echt meerwaarde hebben voor de gezondheid van heel veel mensen. Maar ik heb een motie om te zorgen dat we die innovatie ook onderhouden en misschien als Nederland ook een beetje vooroplopen. Motie De Kamer gehoord de beraadslaging constaterende dat dagelijks vele duizenden patiënten binnen en buiten Nederland voor hun diagnose of behandeling afhankelijk zijn van medische isotopen; van mening dat Nederland een leidende positie moet nastreven op het gebied van nucleaire geneeskunde en dat de Pallasreactor hieraan een belangrijke bijdrage levert; constaterende dat een gelijk speelveld onmisbaar is om ook andere partijen te stimuleren bij te dragen aan een innovatieve positie voor Nederland op dit gebied; verzoekt de regering zich maximaal in te spannen om het gelijke speelveld te waarborgen; verzoekt de regering tevens te borgen dat de staatssteun geen remmende werking heeft op marktinnovaties en gaat over tot de orde van de dag. De voorzitter: Deze motie is voorgesteld door de leden Tielen Paulusma en Grinwis. Zij krijgt nr. 18 (33626). Mevrouw Van den Berg heeft een vraag. Mevrouw Van den Berg (CDA): Uit de wijze waarop mevrouw Tielen dit opleest constateer ik dat zij van mening is dat er op dit moment geen gelijk speelveld is. Dat zou ik graag toegelicht willen krijgen.Mevrouw Tielen (VVD): Mevrouw Van den Berg maakt er een een-of-nuldiscussie van. Ik denk dat er behoorlijk wat bedreigingen zijn voor het gelijke speelveld. Ik zou zeker willen weten dat het gelijke speelveld wordt gewaarborgd. Ik ben me ervan bewust dat er allemaal wetten en regels omheen zijn. Tegelijkertijd zou ik graag zien dat de Pallasreactor niet de enige is die op die markt zijn best kan doen. Vandaar dat ik zeker wil weten dat het kabinet zijn best doet om te zorgen dat we als Nederland voorop kunnen lopen in deze belangrijke innovatieve markt. De voorzitter: Heel goed. Dank u wel. Dan de heer Bushoff van de Partij van de Arbeid. De heer Bushoff (PvdA): Voorzitter. Er zijn geen moties van de kant van de Partij van de Arbeid. We hebben nog wel enkele vragen aan de minister. De Partij van de Arbeid steunt de ontwikkeling van een nieuwe medische isotopenreactor. Die is namelijk heel erg belangrijk voor de behandeling van helaas vele duizenden kankerpatiënten. We hebben wel vragen over de financiering. De Pallasreactor wordt deels bekostigd door het wegbezuinigen van vitamine D uit het basispakket. Dat vindt de Partij van de Arbeid echt onwenselijk. Daar is ook al een debat over gevoerd. We hebben daar moties over ingediend. Binnenkort gaan we er ook nog een schriftelijk overleg over voeren. Dat laat ik dus even voor wat het is. Ik heb nog wel even een aantal vragen over de financiering van die Pallasreactor. Door vitamine D uit het basispakket te halen valt over tien jaar 13 miljard vrij. Dat verlaagt het uitgavenplafond voor de zorg en leidt ceteris paribus tot een lagere zorgpremie en een inkomensafhankelijke bijdrage. Mijn vraag aan de minister is: begrijp ik het goed dat dit bedrag dus niet meer wordt opgehaald? Vervolgens wordt dit geld wel uitgegeven met een verhoging van het uitgavenplafond rijksbegroting voor een nieuwe reactor. Betekent dit niet dat een reactor de facto wordt bekostigd uit de algemene middelen? Het doel van de minister was toch om de stijgende zorgkosten en dus de begroting te beheersen? Mijn vraag is dan: wordt dit doel niet tenietgedaan? Graag ziet de Partij van de Arbeid een nadere toelichting op die financiering. Dat roept toch ook wel een beetje de vraag op of het kabinet niet voornemens is om vaker de zogenoemde pot met zorggeld te verkleinen ten behoeve van de algemene rijksbegroting en voor nog andere te bekostigen investeringen. Die zorggeldpotten verkleinen en de rijkspot met geld vergroten lijkt ons eigenlijk ook een onwenselijke manier van dingen financieren. Dus ook daar graag nog een reactie op van de minister. Tot zover. De voorzitter: Dank u wel. Dan mevrouw Van der Plas van de fractie van BBB.Mevrouw Van der Plas (BBB): Ik heb één motie. Motie De Kamer gehoord de beraadslaging constaterende dat de minister voor de financiering van de Pallas-reactor 129 miljard reserveert uit de opbrengst van de vitamine D-maatregel; overwegende dat de gezondheid van de ene patiënt niet ten koste mag gaan van die van een ander; overwegende dat de dekkingsopgave met betrekking tot Pallas geen rol heeft gespeeld bij het uit het basispakket halen van vitamine D; overwegende dat de minister van Pallas een gezonde financiële bedrijfsvoering verwacht waarbij de publieke investering op termijn wordt terugbetaald; verzoekt het kabinet om vitamine D weer terug te brengen in het basispakket en de kosten voor Pallas als een rendabele investering te behandelen en niet als kostenpost en gaat over tot de orde van de dag. De voorzitter: Deze motie is voorgesteld door het lid Van der Plas. Zij krijgt nr. 19 (33626). Dank u wel. Dan mevrouw Van den Berg van het CDA. Mevrouw Van den Berg (CDA): Voorzitter. Ik heb geen motie. Het CDA pleit al jaren voor meer autonomie en dus meer zelfvoorzienendheid van medicijnen en is dan ook verheugd dat de Staat 100% aandeelhouder wordt van deze deelneming. De leveringszekerheid van complexe medische isotopen voor kankerbehandeling is wat ons betreft een publiek belang. We willen van deze gelegenheid gebruikmaken om de brief van de minister van 31 mei jongstleden naar aanleiding van een artikel in Het Financieele Dagblad over SHINE nog eens onderschrijven. De minister schrijft daarin dat onder een gelijk speelveld alle aspecten vallen die in wet- en regelgeving op Nederlands en Europees niveau zijn vastgelegd zoals eerlijke concurrentie voorwaarden voor het krijgen van vergunningen en staatssteunregels. Het CDA is het eens met de minister dat met de Staat als aandeelhouder van Pallas er nog steeds een gelijk speelveld is voor andere ondernemingen. Dank u wel voorzitter. De voorzitter: Heel goed. Tot zover de termijn van de Kamer. Is de minister meteen in staat om te antwoorden? Nee. Ik schors voor vijf minuutjes.De vergadering wordt enkele ogenblikken geschorst. De voorzitter: Het woord is aan de minister. Minister Kuipers: Dank u wel voorzitter. Ik had één vraag. De heer Bushoff van de PvdA vroeg of het gebruikelijk is dat dit soort zaken met premiegeld worden gefinancierd. De pakketbeslissing met betrekking tot vitamine D staat los van het besluit over Pallas. De heer Bushoff gaf dat ook al aan. Pallas is sowieso een zeer uitzonderlijke casus waar al meer dan tien jaar over wordt gesproken. Een investering in Pallas is een investering in de zorg. Dat brengt mij bij de moties. Allereerst de motie op stuk nr. 18 over een gelijk speelveld: oordeel Kamer. Dan de motie op stuk nr. 19 van mevrouw Van der Plas waarin wordt verzocht om vitamine D terug te brengen in het pakket en om Pallas als een rendabele investering te behandelen. Wat betreft dat laatste: het wordt gezien als een rendabele investering met eerst de investering en uiteindelijk terugverdienen. Over vitamine D terug in het pakket hebben we eerder gedebatteerd. Het zal u dan ook niet verbazen dat ik deze motie ontraad. Tot zover. De voorzitter: Tot zover dit debat. Er is nog een vraag van de heer Grinwis. Het woord is aan hem. De heer Grinwis (ChristenUnie): Ik kwam een beetje laat binnenlopen. Ik heb ook geen motie meegebracht om in te dienen maar ik had een motie meegebracht die bij de EZK-begroting is ingediend om het resterende gat alsnog te dekken bij de Voorjaarsnota. Ik wil deze aanmoediging meegeven aan de minister. Ik ben heel blij dat er al zo veel geld is gevonden binnen de VWSbegroting maar er is nog een gat. Mijn oproep aan het kabinet en aan deze minister is om ervoor te zorgen dat dat gat niet nog langer gaat vertragen want het is inderdaad zoals de minister al zei: deze discussie loopt al meer dan tien jaar. Het is nu tijd om door te pakken en de isotopenreactor te gaan vervangen. Minister Kuipers: Ik ben blij met deze extra aanmoediging. Ik neem dat zeer ter harte. Dat gebeurt ook al. Er is op allerlei plekken overleg zowel binnen Nederland als binnen Europa om te kijken naar de aanvullende financiering. Ik deel dat het realiseren van deze reactor buitengewoon belangrijk is ook als we naar de toekomst kijken. Ik geloof dat mevrouw Tielen het noemde en mevrouw Van den Berg gaf het ook al aan. Het is belangrijk voor patiënten in Nederland in Europa en wereldwijd. Stel dat we op een gegeven moment definitief groen licht zouden hebben dan vergt de uiteindelijke realisatie en het in productie brengen sowieso al een hele tijd. Je wilt echt voorkomen dat we een te groot risico lopen dat we straks jarenlang een gat hebben. Dank u wel.De voorzitter: Prima. Tot zover dit debat. Dank aan de minister voor zijn aanwezigheid hedenochtend. De beraadslaging wordt gesloten. De voorzitter: Dinsdag stemmen wij over de moties inzake dit debat. Ik schors tot 12.50 uur voor de lunch en dan gaan we stemmen. Tot ziens. De vergadering wordt van 11.59 uur tot 12.54 uur geschorst. Voorzitter: Bergkamp