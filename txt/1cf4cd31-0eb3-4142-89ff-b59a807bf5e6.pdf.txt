19 Stemming motie Reactie petitie Justice for Johan Aan de orde is de stemming over een motie ingediend bij het VSO de reactie op petitie Justice for Johan te weten: - de motie-Bergkamp c.s. over inspanningen om Johan van Laarhoven van Thailand naar Nederland over te brengen (30010 nr. 30). (Zie vergadering van 4 juli 2017.) De voorzitter: De motie-Bergkamp c.s. (30010 nr. 30) is in die zin gewijzigd dat zij thans luidt: Motie De Kamer gehoord de beraadslaging constaterende dat Johan van Laarhoven in Thailand is veroordeeld tot een jarenlange gevangenisstraf vanwege witwassen van geld; constaterende dat de detentieomstandigheden in Thailand erbarmelijk zijn; constaterende dat Thailand en Nederland een verdragsrelatie hebben met betrekking tot de Wet overdracht tenuitvoerlegging strafvonnissen (WOTS) welke kan voorzien in de overbrenging van Nederlandse gedetineerden na vier jaar detentie in Thailand naar Nederland; overwegende dat in juli 2018 deze termijn van vier jaar voor Van Laarhoven is verstreken; overwegende dat in verband met de overbrenging in het kader van dit WOTS-verdrag (diplomatieke) voorbereidingen tijdig getroffen dienen te worden; verzoekt de regering zich in te spannen zo spoedig mogelijk alle (diplomatieke) voorbereidingen te treffen zodra zijn straf in Thailand onherroepelijk is om mogelijk te maken dat Van Laarhoven met een beroep op de WOTS zo spoedig mogelijk naar Nederland wordt overgebracht en de Kamer tijdig te informeren op relevante momenten bijvoorbeeld in de onverhoopte situatie dat Van Laarhoven in juli 2018 nog niet naar Nederland kan komen en gaat over tot de orde van de dag. Zij krijgt nr. 31 was nr. 30 (30010). Op verzoek van mevrouw Bergkamp stel ik voor haar gewijzigde motie (30010 nr. 31 was nr. 30) aan te houden. Daartoe wordt besloten.De voorzitter: Klopt dat wel mevrouw Bergkamp? Mevrouw Bergkamp (D66): Het klopt dat ik de motie heb aangehouden. Ik heb van de minister een belangrijke toezegging gekregen namelijk dat hij voortvarend deze zaak gaat aanpakken en de Kamer daarover informeert. De voorzitter: Dank u wel. Dan gaan we door met het volgende agendapunt.