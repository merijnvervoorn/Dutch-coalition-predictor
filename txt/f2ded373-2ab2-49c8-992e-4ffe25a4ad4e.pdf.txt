4 Profielschets nieuwe Voorzitter van de Tweede Kamer Aan de orde is het debat over de profielschets voor de functie van Voorzitter van de Tweede Kamer. De voorzitter: Aan de orde is het debat over de profielschets voor de functie van Voorzitter van de Tweede Kamer. Dit debat wordt gevoerd tussen de leden onderling in één termijn. Eventuele moties waarin een precieze wijziging van de profielschets wordt voorgesteld moet u indienen in de eerste termijn. Ik geef het woord aan mevrouw Leijten namens de SP. Mevrouw Leijten (SP): Voorzitter. Op deze heugelijke dag feliciteer ik alle nieuwe leden maar ook de leden die opnieuw een mandaat zijn aangegaan. Het is ook niet niks een mandaat hebben van het volk om hier de boel te agenderen te controleren en bij te sturen als dat nodig is. We hebben de ontwerpprofielschets gezien. Veel dank daarvoor. En we hebben de verkiezingsuitslag gezien. We hebben een Kamer met veel nieuwe fracties. Dat betekent dat we ruimte moeten geven aan die nieuwe fracties. Wij moeten in de Kamer staan voor de mogelijkheid ook voor nieuwe fracties kleine fracties om hun werk te doen. We zullen met elkaar moeten debatteren hoe we dat moeten vormgeven. Maar het betekent ook dat wij ons af en toe in de Kamer moeten realiseren dat de Kamer niet een verlengstuk van de regering is. "Dualisme" heet dat. Tegelijkertijd komen hier soms wetsvoorstellen binnen die heel snel behandeld moeten worden. Dat leidt weleens tot onzorgvuldigheid. Dat is veel in het nieuws. Soms leidt een hele lange wetsbehandeling overigens ook tot een onzorgvuldige wet wil ik maar even ter reflectie zeggen. Maar niettemin we weten allemaal waar we het over hebben. Daarom hebben wij gemeend om de goede profielschets die er al is te moeten aanvullen. Ik zeg "wij" want samen met de heer Jetten hebben wij het initiatief genomen om andere nummers 2 en nummers 3 van de lijsten die hier opnieuw gekozen zijn te benaderen. Dat heeft ertoe geleid dat wij met elkaar het initiatief hebben genomen tot het voorstellen van de volgende aanvulling. Motie De Kamer gehoord de beraadslaging verzoekt de Kamer het "Ontwerp van een profielschets" (35777 stuk nr. 2) onder "kennis en vaardigheden" uit te breiden met de volgende opdracht: - bevorderen van het dualisme tussen de regering en de Tweede Kamer alsmede oog houden voor de mogelijkheidom wetsvoorstellen zorgvuldig en gedegen te behandelen nu de Kamer uit meer fracties bestaat en gaat over tot de orde van de dag. De voorzitter: Deze motie is voorgesteld door de leden Leijten Jetten Hermans Agema Kuik Ellemeet Nijboer Teunissen Schouten Stoffer en Kuzu. Zij krijgt nr. 3 (35777). Dank u wel mevrouw Leijten. Ik moet me inhouden en nu dus niet vragen: "Wordt de indiening van deze motie …?" Ja het is echt even wennen. Ik geef nu het woord aan de heer Jetten namens D66. De heer Jetten (D66): Dank u wel voorzitter. En dank aan mevrouw Leijten voor het initiatief om deze motie in te dienen. We stellen de profielschets voor de Kamervoorzitter vast en daarmee geven we de Kamervoorzitter nóg meer de opdracht om het dualisme tussen Kamer en kabinet te bevorderen en ook de kwaliteit van het wetgevingsproces in dit huis te verbeteren. Maar ik wil ook tegen mezelf en tegen alle andere Kamerleden zeggen: we kunnen niet alleen naar de Kamervoorzitter kijken als het erover gaat om dat te bewaken maar we zullen dat ook gezamenlijk moeten doen. Er zullen momenten zijn waarop kabinetten proberen met spoedwetgeving of op andere manieren in hoog tempo iets door deze Kamer te loodsen. Dan moeten wij er met elkaar voor zorgen dat er dan een ordentelijk proces is zodat alle partijen ook kleine fracties daar op een goede manier aan kunnen deelnemen zodat we met elkaar die controlerende en wetgevende taak goed kunnen invullen. Tot slot voorzitter. Collega Leijten maakt ook Alexander Pechtold heel erg blij want hij heeft in 2006 een soortgelijke motie ingediend. Hij kreeg voor die motie toen helaas onvoldoende steun. Maar ik ben blij dat door de inspanning van mevrouw Leijten er nu bijna Kamerbrede steun is voor dit voorstel. Dank u wel. De voorzitter: Dank u wel meneer Jetten. Ik geef het woord aan mevrouw Kuik namens het CDA. Mevrouw Kuik (CDA): Voorzitter dank. Tegenover macht moet goede tegenmacht staan iets waar mijn fractiegenoot Pieter Omtzigt zich als geen ander druk over maakt net als het belang dat wij hier in deze Kamer zorgvuldige wetgeving moeten krijgen. Doen we dat niet dan raakt dat mensen. Daarom staan wij onder de motie van mevrouw Leijten en de heer Jetten om juist die punten als het gaat om dualisme maar ook zorgvuldige wetgeving in het oog te houden.De voorzitter: Dank u wel mevrouw Kuik. Dan geef ik tot slot het woord aan de heer Van der Lee namens de fractie van GroenLinks. De heer Van der Lee (GroenLinks): Dank u wel voorzitter. U ook gefeliciteerd met uw beëdiging. Dat geldt voor alle leden in het bijzonder de leden die nog een nevenfunctie in het kabinet hebben. Ik wens hen veel wijsheid en sterkte toe en ons allemaal een geslaagde formatie. Maar we moeten het kabinet ook vier jaar lang controleren en dat moet op een zorgvuldige manier gebeuren in een tijd waarin de politieke fragmentatie in de Kamer groter is dan ooit. Mijn fractie sluit zich van harte aan bij de ingediende motie en ook bij de profielschets. Maar ik sluit me ook graag aan bij de woorden van de heer Jetten. We kunnen een voorzitter moeilijk verantwoordelijk maken voor iets waarvoor geen duidelijk mandaat is belegd. Iemand kan op gezag veel bereiken. We hebben goede voorzitters gehad en ik heb er alle vertrouwen in dat de volgende voorzitter dat ook weer gaat doen. Maar het is aan ons als Kamer om te borgen dat we kleine fracties de ruimte geven en dat we oog houden voor het belang van zorgvuldige wetgevingsbehandelingen waarvoor we de tijd moeten nemen en ons niet gek moeten laten maken. Dat moeten we elkaar voorhouden ook de komende vier jaar. Dan maken we er vast een goede geslaagde periode van. Dank u wel. De voorzitter: Dank u wel meneer Van der Lee. Dan kijk ik of iemand zich wil aanmelden. Dat is niet het geval. Dan zijn we aan het einde gekomen van dit debat. De beraadslaging wordt gesloten. De voorzitter: Er is één motie ingediend. Het kan zijn dat we daar vanavond over gaan stemmen maar anders doen we dat de volgende keer. Het was eigenlijk een mooi debat: kort en krachtig. Zou het straks ook zo gaan denken jullie? Heel veel dank. Ik schors de vergadering tot 14.45 uur. De vergadering wordt van 14.23 uur tot 14.45 uur geschorst.