7 Regeling van werkzaamheden (stemmingen) De voorzitter: Er is nu een korte regeling van werkzaamheden voor de stemmingen. Ik stel voor zo dadelijk ook te stemmen over de aangehouden motie-Sienot/Dik-Faber (31305 nr. 244). Daartoe wordt besloten. De voorzitter: Dan geef ik nu het woord aan mevrouw Beckerman namens de SP. Mevrouw Beckerman (SP): Dank u wel voorzitter. Ik heb eigenlijk een heel simpel verzoek. We hadden afgelopen donderdag een debat over de wet verlaging gaswinning. Daarin zijn nog een heleboel brieven toegezegd. Het verliep wat chaotisch. De brieven zijn anderhalf uur en een halfuur voor dit moment binnengekomen. Ik denk dat we nog niet klaar zijn om te besluiten over deze wet. Ik zou graag heropening van het debat willen vragen en daarmee uitstel van de stemmingen over dit wetsvoorstel. De heer Nijboer (PvdA): Voorzitter. Groningers weten echt helemaal niet meer waar ze aan toe zijn nu. De minister lijkt zelf ook het spoor aardig bijster te zijn. De voorzitter: U steunt het? De heer Nijboer (PvdA): Steun voor het verzoek. De heer Jetten (D66): Steun voor het verzoek. Ook het verzoek om de derde termijn dan wel deze week in te plannen. De heer Kops (PVV): Steun. De heer Van der Lee (GroenLinks): Er blijken miljarden meer staatsgeld kwijt te raken op deze manier dus ik steun dit verzoek. Mevrouw Ouwehand (PvdD): Steun voor het verzoek.Mevrouw Yeşilgöz-Zegerius (VVD): Steun voor het verzoek. Stemming graag deze week nog. Mevrouw Agnes Mulder (CDA): Steun voor het verzoek. Graag stemming deze week zodat we uiteindelijk ook in het volgende gasjaar echt naar beneden kunnen. Mevrouw Dik-Faber (ChristenUnie): Ook ik steun het verzoek en dring aan op stemmingen deze week. De voorzitter: De heer Baudet steunt het verzoek ook blijkt mij. Dank u wel. Mevrouw Beckerman (SP): Heel fijn dank u wel. De voorzitter: Dan gaan we met al die verzoeken proberen rekening te houden. Dank u wel. Dan worden de agendapunten 27 en 28 stemmingen in verband met Wijziging van de Gaswet en van de Mijnbouwwet betreffende het minimaliseren van de gaswinning uit het Groningenveld en de daarbij ingediende moties van de stemmingslijst afgevoerd. Daar gaan we dus niet over stemmen. Mevrouw Ouwehand namens de Partij voor de Dieren. Mevrouw Ouwehand (PvdD): Voorzitter. Ik wil graag een motie aanhouden bij de stemmingen onder punt 12 stemmingen over moties ingediend bij het notaoverleg over de beleidsnota "Investeren in Perspectief" namelijk die op stuk nr. 20 (34952). De voorzitter: Op verzoek van mevrouw Ouwehand stel ik voor haar motie (34952 nr. 20) aan te houden. Daartoe wordt besloten. De voorzitter: De heer Hiddema. De heer Hiddema (FvD): Voorzitter. Ik wil graag de aandacht van de Kamer blijven richten op de superieure kwaliteit van mijn prachtmotie. Ik vraag aanhouding van de behandeling van die motie en de stemming daarover. Het gaat om de motie op stuk nr. 111 (34775-VI) onder agendapunt 17 stemmingen over moties ingediend bij het debat over maatregelen tegen de haatimam die de burgemeester van Rotterdam bedreigt.De voorzitter: Op verzoek van de heer Hiddema stel ik voor zijn motie (34775-VI nr. 111) aan te houden. Daartoe wordt besloten. De voorzitter: Dan gaan we nu stemmen.