3 Vragenuur Vragen van het lid Rog aan de staatssecretaris van Onderwijs Cultuur en Wetenschap over de situatie van de kinderen die tot voor kort les kregen op de private Agnus Dei school. De voorzitter: Het woord is aan de heer Rog. Dit kan geen toeval zijn of eigenlijk is het wel toeval. Hij spreekt over iets heel anders dan over de bultrug. Zijn vraag gaat over de school Agnus Dei. De heer Rog (CDA): Voorzitter. Dertig kwetsbare leerlingen van de private school Agnus Dei in Valkenswaard dreigen op straat te komen staan na een ontuchtaffaire en door de aanstaande sluiting van deze school. Deze leerlingen vaak autistisch of hoogbegaafd zijn afhankelijk van speciaal onderwijs en kunnen niet worden opgenomen in het reguliere onderwijs. Een indicatie ontbreekt in veel gevallen omdat deze verlopen is of niet is aangevraagd. De kinderen zaten immers op een particuliere school. Soms is niet te bewijzen dat kinderen deze indicatie hebben omdat het Openbaar Ministerie de computers van de school in beslag heeft genomen. Het CDA wil voorkomen dat deze leerlingen op straat komen te staan. Wij vragen de staatssecretaris om zo snel mogelijk met een noodoplossing te komen voor deze kwetsbare leerlingen. Er is een school voor speciaal onderwijs in de buurt die deze leerlingen vanaf 1 januari een plek kan bieden. Daarvoor is echter wel een indicatie noodzakelijk. Van betrokkenen begrijpen wij dat overleg over een oplossing tot nu toe stukloopt op een muur van regels. Wij vragen de staatssecretaris daarom om zich niet langer achter belemmerende regels te verschuilen en om met een noodoplossing te komen. Ik heb twee korte vragen. In de eerste plaats vraag ik de staatssecretaris of hij een noodregeling gaat treffen zodat deze leerlingen de benodigde indicatie krijgen toegekend. In de tweede plaats vraag ik of de staatssecretaris beschikt over een noodpotje voor dit soort noodsituaties. Staatssecretaris Dekker: Voorzitter. De heer Rog heeft al gezegd dat het hier gaat om een particuliere school die niet door het Rijk wordt gefinancierd. Daar is een heel vervelende situatie ontstaan in verband met een aantal misstanden. Ook het Openbaar Ministerie is hierbij betrokken. Ik sluit niet uit dat er nog wel wat meer achter vandaan komt ook gezien de manier waarop de school wordt georganiseerd en gefinancierd. Ik wil gezegd hebben dat ik het niet als mijn verantwoordelijkheid zie en ook niet de bereidheid heb om die school nu overeind te houden. Tegelijkertijd ben ik het volledig met de heer Rog eens dat de 30 kinderen die daar op school zitten hiervan uiteindelijk niet de dupe mogen worden. De school zal ophouden te bestaan vermoed ik maar ik wil dat de kinderen zo snel mogelijk onder dak worden gebracht wat mij betreft onmiddellijk na de kerstvakantie voor ons het kerstreces.Ik heb daarvoor een aantal maatregelen getroffen. Er zijn gesprekken geweest met een stichting voor speciaal onderwijs in de nabijheid de Aloysius Stichting. Deze stichting heeft maatregelen getroffen zodat de kinderen daar ook fysiek – zij willen namelijk als klas bij elkaar blijven – na de kerst terechtkunnen. Ik ben ook bereid om dat voor het lopende schooljaar te financieren. De heer Rog heeft gelijk dat er nog geen sprake is van een indicatiestelling wat formeel wel nodig zou zijn voor dit soort onderwijs en om toegang te krijgen tot die school. Ik ben echter bereid om daarvoor een noodmaatregel te treffen. Dat geeft ons tijd om in het resterende deel van het schooljaar te bekijken of de kinderen inderdaad aan een indicatiestelling voldoen. Als dat het geval is kunnen zij bij de Aloysius Stichting blijven. Dat heeft de school inmiddels ook aangegeven. Als er geen sprake is van een indicatiestelling zullen de onderwijsconsulenten samen met de ouders en de kinderen op dat moment in individuele gevallen bekijken hoe kinderen bij wijze van spreken met ingang van het volgend schooljaar binnen het reguliere onderwijs kunnen worden opgevangen. De heer Rog (CDA): Ik dank de staatssecretaris voor de beantwoording van mijn vragen. Het is niet de bedoeling van de CDA-fractie om de particuliere school in de lucht te houden. Dat lijkt ons niet onze verantwoordelijkheid. Wij hebben wel de verantwoordelijkheid voor deze 30 leerlingen die op straat dreigen te komen staan. Ik wil graag klip-en-klaar helder hebben van de staatssecretaris wat hij nu gaat doen. Komt er een duurzame oplossing voor deze leerlingen of begrijpen wij het goed dat er voor de duur van één jaar een tijdelijke indicatiestelling komt waardoor deze leerlingen materieel in het speciaal onderwijs bij de Aloysius Stichting ondergebracht kunnen worden? Daarnaast vraag ik concreet of dit betekent dat het ministerie in dit soort situaties tot deze financiële oplossing kan komen of dat er nu een bijzondere situatie is. Ik wil graag weten waaruit de staatssecretaris dit financiert. Staatssecretaris Dekker: Er is hier inderdaad sprake van een bijzondere situatie. Normaal gesproken zouden deze kinderen ofwel op een school voor speciaal onderwijs zitten volledig bekostigd en met een indicatie ofwel op een reguliere school. Omdat het hierbij echter gaat om particulier onderwijs dat ook particulier is gefinancierd is zo'n indicatie niet nodig geweest. Nu deze school omvalt door misstanden en wanbeleid hebben wij inderdaad te maken met een speciaal geval. Wij kunnen er heel lang of kort over praten maar ik vind uiteindelijk dat die kinderen zo snel mogelijk weer naar een goede school moeten. Daarvoor hebben wij nu een plek gevonden. Wij kunnen dat ook financieren vanuit zogeheten Op de Railsplekken. Het lijkt erop dat wij daarin dit jaar wat onderbesteding hebben. Daar zit dus nog wel enige ruimte in. Je moet ook nog wat doen aan het begin van het volgend schooljaar als de kinderen op die school van de Aloysius Stichting willen blijven. Dat heb je altijd met tellingen; dat hoef ik de heer Rog niet te vertellen het is een beetje technisch. Ik ben ook bereid om daarnaar te kijken. Wel vind ik het belangrijk om nu de indicatiestelling zo snel mogelijk te laten doorlopen zodat wij echt bekijken wie er op die school thuishoort en wie eventueel vanuit het particulier onderwijs met ingang van volgend schooljaar in het reguliere onderwijs terechtkunnen.Dekker De heer Rog (CDA): Ik begrijp dus dat de staatssecretaris de financiering nu regelt voor de periode na de kerstvakantie. Dat is in ieder geval goed nieuws voor deze 30 kwetsbare leerlingen. Ik begrijp ook dat er vanaf die periode zal worden gekeken naar een duurzame oplossing rond de indicatiestelling. Bekeken zal worden of deze leerlingen ofwel in het speciaal onderwijs ofwel in het regulier onderwijs zullen worden opgenomen al naargelang het antwoord op de vraag of zij een indicatiestelling krijgen. Staatssecretaris Dekker: Exact.