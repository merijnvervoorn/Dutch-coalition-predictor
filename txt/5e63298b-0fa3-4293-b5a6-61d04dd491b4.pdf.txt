6 Regeling van werkzaamheden (stemmingen) De voorzitter: Voordat wij gaan stemmen geef ik het woord aan mevrouw Dik-Faber. Mevrouw Dik-Faber (ChristenUnie): Voorzitter. Ik wil de motie-Dik-Faber/Klaver op stuk nr. 128 inzake een carve-outclausule voor investeringsarbitrage in het klimaatverdrag graag aanhouden. De voorzitter: Op verzoek van mevrouw Dik-Faber stel ik voor haar motie (31793 nr. 128) aan te houden. Daartoe wordt besloten. De voorzitter: Mevrouw Van Veldhoven verzoekt om eerst te stemmen over haar aangehouden motie (34302 nr. 99) onder punt 2 van de stemmingslijst over het Belastingplan 2016 alvorens te stemmen over de moties over de Nederlandse inzet voor de klimaatconferentie in Parijs. Ik neem aan dat u daar geen bezwaar tegen hebt.