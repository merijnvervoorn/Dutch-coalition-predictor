8 Afscheid van het lid Litjens Aan de orde is het afscheid van het lid Litjens (VVD). De voorzitter: Geachte heer Litjens beste Pieter. De bloemen zijn al binnen nu nog de speech. "Mijn voorbeelden zijn geen beroemde staatslieden of andere bekenden. Mijn helden zijn de mensen die iedere dag vroeg opstaan om hun geld te verdienen en die eer in hun werk leggen". Dit is een citaat van jou dat treffend weergeeft hoe jij in het leven en in je werk staat. Al vanaf je middelbareschooltijd ben je begaan met het alledaagse leven van mensen en zet je je in voor meer ruimte voor individuele creativiteit en zeggenschap. Je deed dat als stadsdeelwethouder in Amsterdam als burgemeester in Aalsmeer en tot vandaag als lid van de Tweede Kamer. Precies 638 dagen was je Kamerlid. Kort maar krachtig zullen we maar zeggen. Direct tijdens je maidenspeech werd duidelijk dat je geen blad voor de mond nam. Je was toen nog geen drie weken Kamerlid. Als je iets vond mochten anderen dat weten ook. Je speech ging over de Nationale ombudsman: ook vandaag weer trending topic. Je zei in die speech dat de VVD zou waken over de rechten van de burger over een onafhankelijke en onpartijdige ombudsman. Er zat geen woord Frans bij al heb ik me laten vertellen dat je dat best wel had gekund. Bien sûr! Je leverde een visitekaartje af dat je daarna keer op keer hebt bevestigd. Je bent een duidelijke en betrokken politicus. We zagen dat bijvoorbeeld in de discussies over natuurbeheer en -behoud en in debatten over de bestuurlijke inrichting van ons land. De verhouding tussen nationale overheid en lagere overheden heeft zich altijd als een rode draad door jouw Kamerwerk geweven. Je hield je bezig met gemeentelijke en provinciale herindelingen en de grote decentralisaties in het sociale domein. Tijdens je maidenspeech zei je ook dat de manier waarop je door het parlement bent ontvangen model zou kunnen staan voor de relatie tussen overheid en samenleving. Het was namelijk professioneel en efficiënt en tegelijkertijd menselijk en hartelijk. Ik beschouw dat als een groot compliment. Het is hoe wij als Kamer te boek willen staan. Ik hoop en verwacht dat de terugkeer naar Amsterdam je net zo goed zal bevallen. Ik geloof dat het een warm bad voor je zal zijn al maakt de nieuwe coalitie van D66 VDD en SP het ook nieuw en reuze spannend. Je krijgt een portefeuille waarin veel gebeurt en die zowel gaat over het hier en nu als over de lange lijnen. Ook dat is kenmerkend voor het Kamerwerk geweest. Pieter jouw helden zijn de mensen die iedere dag vroeg opstaan om hun geld te verdienen en die eer in hun werk leggen. Op de keper beschouwd ben je daarmee je eigen held want ook voor jou geldt dat je je ten volle hebt ingezet en grote eer in je Kamerwerk hebt gelegd. Namens alle collega's wil ik je daarvoor bedanken evenals voor je constructieve samenwerking je kritische blik en je scherpe maar altijd faire debat. Het ga je goed daar in Amsterdam.(Geroffel op de bankjes)