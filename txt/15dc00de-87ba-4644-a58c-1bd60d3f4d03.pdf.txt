9 Regeling van werkzaamheden (stemmingen) De voorzitter: Voordat we gaan stemmen geef ik het woord aan mevrouw Jacobi. U overvalt mij mevrouw Jacobi. Mevrouw Jacobi (PvdA): Ja voorzitter dat is weer eens wat anders. Voordat we tot stemmen overgaan meld ik dat de motie op stuk nr. 42 (31710) wordt aangehouden. Dat zijn de stemmingen onder punt 10. Sorry punt 11 de stemmingen in verband met het VAO Water. De voorzitter: We zullen dat verwerken. Op verzoek van mevrouw Jacobi stel ik voor haar motie (31710 nr. 42) aan te houden. Daartoe wordt besloten. De heer Omtzigt (CDA): Voorzitter. We hebben zojuist antwoorden ontvangen op Kamervragen waaruit blijkt dat een gedeelte van de Wijzigingswet financiële markten helemaal niet kan ingaan vanwege strijdigheid met het Europees recht. De regering zegt dit wel per KB te zullen regelen en het niet te laten ingaan maar ik wil haar uitnodigen om een nota van wijziging te sturen om precies de onderdelen die nooit zullen ingaan uit het wetsvoorstel te halen. Voorts vraag ik om de vaste commissie voor Financiën de gelegenheid te geven om vanavond nog een vragenronde te doen zodat dit op het eerstvolgende stemmingsmoment in stemming kan komen. De voorzitter: U vraagt dus uitstel van de stemmingen onder punt 7 over de Wijzigingswet financiële markten 2016 (34198)? Omdat die al op de lijst staan hebt u daar de instemming van de meerderheid van de Kamer voor nodig. Ik kijk even of er steun is voor dit verzoek om de stemmingen uit te stellen. Daarna kunt u verdere procedurele afspraken maken. Mevrouw Aukje de Vries (VVD): Wat ons betreft wel steun voor het uitstel maar we willen inderdaad nog een aanvullende vragenronde over welke oplossing de beste is. De voorzitter: Ja dat kunt u via de procedurevergadering doen. Het gaat nu alleen over het uitstel van de stemmingen.De heer Koolmees (D66): Steun. De heer Nijboer (PvdA): Steun. Mevrouw Schouten (ChristenUnie): Steun. De heer Van Vliet (Van Vliet): Steun. De heer Merkies (SP): Steun. De heer Dijkgraaf (SGP): Steun. De voorzitter: U had het natuurlijk al gevraagd! Ik stel vast dat een meerderheid dit verzoek steunt en dat er behoefte is aan een extra procedurevergadering. Daar zal over gecommuniceerd worden. U hebt nog een ander punt mijnheer Omtzigt? De heer Omtzigt (CDA): Ja dat betreft de motie op stuk nr. 37 (32545) onder punt 9 stemmingen in verband met het wetgevingsoverleg over enkele financiële wetten. Ik ben niet tevreden met de uitleg van de minister en daarom wil ik de motie even aanhouden. De minister interpreteert de motie anders dan ik en dat wil ik buiten deze vergadering uitzoeken. De voorzitter: We zullen dat verwerken. De stemmingen onder punt 7 komen te vervallen. Zijn er nog andere opmerkingen naar aanleiding van de stemmingslijst? Dat is niet het geval. Dan gaan wij nu stemmen.