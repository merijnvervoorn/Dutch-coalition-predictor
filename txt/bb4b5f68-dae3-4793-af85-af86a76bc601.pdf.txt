8 Beëdiging van de heer F. Teeven De voorzitter: Ik geef het woord aan mevrouw Neppérus tot het uitbrengen van verslag namens de commissie voor het onderzoek van de Geloofsbrieven. Mevrouw Neppérus voorzitter der commissie: Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de heer F. Teeven te Amsterdam. De commissie is eenstemmig tot de conclusie gekomen dat de heer F. Teeven te Amsterdam terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor het verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal en op de publieke tribune voor zover dat mogelijk is te gaan staan. De heer Teeven is in het gebouw der Kamer aanwezig om de voorgeschreven verklaringen en beloften af te leggen. Ik verzoek de griffier hem binnen te leiden. Nadat de heer Teeven door de griffier is binnengeleid legt hij in handen van de voorzitter de bij de wet voorgeschreven verklaringen en beloften af. De voorzitter: Mag ik u van harte feliciteren met uw benoeming in de Tweede Kamer? Ik verzoek u de presentielijst te tekenen en in ons midden plaats te nemen. De heer Teeven heeft mij laten weten dat hij vandaag voor de vijfde keer is geïnstalleerd als lid van de Kamer en dat hij om die reden geen behoefte heeft aan een aparte schorsing voor felicitaties maar dat u allen van harte bent uitgenodigd om hem in de wandelgangen of elders te onderscheppen om hem alsnog persoonlijk te feliciteren.