7 Regeling van werkzaamheden De voorzitter: Ik geef het woord aan mevrouw Van Toorenburg van het CDA. Mevrouw Van Toorenburg (CDA): Voorzitter. De CDA-fractie heeft bij herhaling gevraagd om gedegen informatie over de daadwerkelijke financiële premie-effecten van de Wet langdurige zorg. Die heeft ons nog altijd niet bereikt. Blijkbaar is er afstemming nodig in het kabinet. Dat kan maar wij volharden in ons verzoek en vragen de regering om na dit weekend alsnog te komen met serieuze doorrekeningen die ons inzicht bieden. Zonder dat inzicht denken wij de Wet langdurige zorg niet goed te kunnen behandelen. De voorzitter: Na dit weekend dinsdag om 12.00 uur? Mevrouw Van Toorenburg (CDA): Het liefst maandag want dan kunnen we ons goed voorbereiden. De voorzitter: Oké dan geven we het kabinet dat door. Maandag om 12.00 uur moet die brief bij de Kamer liggen. Mevrouw Agema (PVV): Soms is het best grappig om te zien hoe heel korte briefjes een zaak alleen maar verder compliceren. Ik wil een vraag stellen over de vierde alinea. Daarin staat dat er geen veranderingen meer zullen optreden in de overhevelingen noch in de premies en belastingtarieven omdat de Wmo 2015 de Jeugdwet en het Besluit zorgpakket al aangenomen zijn. Mijn vraag is nu: betekent dit dat wij hier volgende week voor spek en bonen staan te debatteren? Als de Wlz niet aangenomen wordt is er toch sprake van dubbele aanspraak? Dat kan toch niet zo zijn? Ik wil graag uitleg over die alinea in de meest recente brief want het wordt er echt veel onduidelijker op. De voorzitter: Deze vraag is duidelijk. Mevrouw Arib. Mevrouw Arib (PvdA): Namens mijn collega Otwin van Dijk: steun voor het verzoek om een brief voorafgaand aan het debat van volgende week. De voorzitter: Ik zal het stenogram van dit gedeelte van de vergadering inclusief de aanvullende vraag van mevrouw Agema doorgeleiden naar het kabinet.De vergadering wordt van 18.14 uur tot 18.44 uur geschorst.