12 Stemming motie Jaarverslag en slotwet ministerie van Defensie 2017 Aan de orde is de stemming over een aangehouden motie ingediend bij het debat over Jaarverslag en slotwet van het ministerie van Defensie voor het jaar 2017 te weten: - de motie-Emiel van Dijk over de administratie bij het Munitiebedrijf (34950-X nr. 9). (Zie wetgevingsoverleg van 20 juni 2018.) De voorzitter: De motie-Emiel van Dijk (34950-X nr. 9) is in die zin gewijzigd dat zij thans luidt: Motie De Kamer gehoord de beraadslaging overwegende dat de Algemene Rekenkamer constateerde dat de administratie van de centrale voorraad munitie bij het Munitiebedrijf niet op orde was; overwegende dat de administratie van munitie vanwege de veiligheid altijd overeen moet komen met de feitelijke situatie; overwegende dat munitieopslag veilig moet zijn voor personeel en de omgeving; verzoekt de regering de aanbeveling van de Algemene Rekenkamer betreffende de administratie van de munitieopslag over te nemen en onderzoek te doen of dit probleem ook speelt bij de administratie van de voorraad van explosieven en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 10 was nr. 9 (34950-X). Ik stel vast dat wij hier nu over kunnen stemmen. In stemming komt de gewijzigde motie-Emiel van Dijk (34950-X nr. 10 was nr. 9). De voorzitter: Ik constateer dat deze gewijzigde motie met algemene stemmen is aangenomen.