38 Wijziging Activiteitenbesluit milieubeheer en Besluit omgevingsrecht in verband met de actualisatie van de energiebesparingsplicht Aan de orde is het tweeminutendebat Wijziging Activiteitenbesluit milieubeheer en Besluit omgevingsrecht in verband met de actualisatie van de energiebesparingsplicht (33118 nr. 242). De voorzitter: We gaan door met het laatste tweeminutendebat van deze avond. Ik zie dat de minister heel kort wil schorsen. Hij is alweer terug. Dat komt goed uit want ik zie ook dat de eerste en enige spreker van de zijde van de Kamer er al staat. Maar ik wil eerst benoemen waar we hier voor staan. Dit is het tweeminutendebat Wijziging Activiteitenbesluit milieubeheer en Besluit omgevingsrecht in verband met de actualisatie van de energiebesparingsplicht (33118 nr. 242). Ik geef het woord aan mevrouw Kröger namens GroenLinks. Mevrouw Kröger (GroenLinks): Voorzitter. Ik heb drie moties dus ik ga ze heel rap voorlezen. Motie De Kamer gehoord de beraadslaging constaterende dat de energiebesparingsverplichting slecht kan worden gehandhaafd omdat de omgevingsdiensten geen toegang hebben tot de energieverbruiksgegevens van bedrijven; constaterende dat het kabinet voornemens is dit in de Omgevingswet wel mogelijk te maken; overwegende dat de Omgevingswet niet in 2023 wordt ingevoerd en we nu kampen met een energiecrisis; verzoekt de regering dit via een alternatieve weg al eerder mogelijk te maken en gaat over tot de orde van de dag. De voorzitter: Deze motie is voorgesteld door de leden Kröger en Thijssen. Zij krijgt nr. 243 (33118). Motie De Kamergehoord de beraadslaging constaterende dat via de Tegemoetkoming Energiekosten (TEK) ondernemers met publieke middelen worden gecompenseerd voor de hoge energieprijzen; overwegende dat het terecht is om van de bedrijven die deze compensatie ontvangen te vragen er alles aan te doen om energie te besparen; verzoekt de regering erop toe te zien dat de bedrijven die worden gecompenseerd voldoen aan de energiebesparingsverplichting en gaat over tot de orde van de dag. De voorzitter: Deze motie is voorgesteld door de leden Kröger en Thijssen. Zij krijgt nr. 244 (33118). Mevrouw Kröger (GroenLinks): Ten slotte. Motie De Kamer gehoord de beraadslaging overwegende dat het gezien de energiecrisis van groot belang is om zo veel mogelijk en zo snel mogelijk energiebesparingsmaatregelen te nemen; constaterende dat binnen de industrie het energieverbruik vooral plaatsvindt bij de fabrieksprocessen; constaterende dat de energieprijzen de afgelopen anderhalf jaar enorm zijn gestegen en de verwachting is dat de energieprijzen hoog zullen blijven; constaterende dat maatregelen die veel energie kunnen besparen zoals waterzijdig inregelen desondanks toch buiten de boot vallen; verzoekt de regering de Erkende Maatregelenlijst regelmatig te actualiseren en hierbij in ieder geval de actuele energieprijzen mee te nemen in ieder geval per 1 juli 2023; verzoekt de regering tevens hierbij wat betreft de industrie te focussen op procesenergie en gaat over tot de orde van de dag. De voorzitter: Deze motie is voorgesteld door de leden Kröger en Thijssen. Zij krijgt nr. 245 (33118). Mevrouw Kröger (GroenLinks): Dank u wel.De voorzitter: Dank u wel mevrouw Kröger. Ik kijk even naar de minister. We schorsen voor twee minuten. Ik wil de leden die hier nog zitten alvast bedanken. We hebben ons redelijk aan de tijd gehouden. We zijn iets uitgelopen maar we waren ook wat later begonnen. Ik vind dat wel een compliment waard want we hebben negen tweeminutendebatjes gedaan. Dank daarvoor. We doen het toch met elkaar. De vergadering wordt enkele ogenblikken geschorst. De voorzitter: Aan de orde is het vervolg van het tweeminutendebat Wijziging Activiteitenbesluit milieubeheer en Besluit omgevingsrecht in verband met de actualisatie van de energiebesparingsplicht. Het woord is aan de minister voor de appreciatie van de drie moties van mevrouw Kröger namens GroenLinks. Minister Jetten: Dank u wel voorzitter. Dank ook aan mevrouw Kröger voor deze drie moties. De crux van de eerste motie is de toegang tot de energieverbruiksgegevens zodat er beter kan worden toegezien op het verbruik en de handhaving van de energiebesparingsplicht. Ik wil samen met de minister voor VRO die hier ook voor verantwoordelijk is dit via de snelst mogelijke route regelen. De motie op stuk nr. 243 krijgt dus oordeel Kamer. De voorzitter: De motie op stuk nr. 243: oordeel Kamer. Minister Jetten: De motie op stuk nr. 244 ontraad ik met verwijzing naar het uitgebreide debat dat we hier hadden over de TEKregeling met de minister van EZK. Voor heel veel bedrijven geldt dat ze vanaf aankomend jaar onder die energiebesparingsplicht vallen. Dat staat wat mij betreft los van deze tegemoetkoming. De motie op stuk nr. 244 is dus ontraden. De voorzitter: De motie op stuk nr. 244: ontraden. Minister Jetten: Dan de motie op stuk nr. 245. Aankomende maand in januari wordt de nieuwe erkende maatregelenlijst gepubliceerd. Daarbij hebben we gebruikgemaakt van de forecastprijzen die echt veel hoger liggen dan de prijzen die de laatste jaren zijn gehanteerd bij de erkende maatregelenlijst. Daarmee zult u zien dat er echt heel veel maatregelen onder gaan vallen die er nu nog niet onder vielen. Maar ik wil het niet elke keer actualiseren en ook niet weer per 1 juli 2023 omdat er dan ook echt rechtsongelijkheid ontstaat tussen de bedrijven die onder deze milieubesparingsplicht vallen. Maar ik denk dat het doel van mevrouw Kröger echt gediend gaat worden met die erkende maatregelenlijst die januari aanstaande wordt gepubliceerd. De motie op stuk nr. 245 ontraad ik dus.Mevrouw Kröger (GroenLinks): Ik heb een vraag over de motie op stuk nr. 244. Stel dat aan het eind van het jaar blijkt dat er bedrijven zijn die zich níet gehouden hebben aan de energiebesparingsverplichting maar die wél heel fors gecompenseerd zijn voor hun hoge energierekening. Dan is dat toch een uitkomst op het moment dat ergens gedurende dat jaar gehandhaafd wordt en blijkt dat ze zich niet houden aan die energiebesparingsverplichting? Daar moet toch een consequentie aan verbonden zijn ook vanwege het feit dat ze gewoon heel veel gemeenschapsgeld hebben gekregen? Dat kan toch niet. Dus deze motie vraagt niet om het onderdeel te maken van de TEK maar wel om erop te checken. Minister Jetten: De minister van EZK heeft in het vorige debat volgens mij uitgebreid toegelicht dat de uitvoering van de TEK-regeling zo simpel mogelijk wordt gehouden en dat daarom niet mogelijk is wat mevrouw Kröger verzoekt. Maar we starten de komende tijd ook weer met uitgebreide campagnes richting alle bedrijven die straks onder die energiebesparingsplicht vallen zodat ze weten dat er voor hen veel werk aan de winkel is. Ik kan het wat dat betreft helaas niet leuker maken voor mevrouw Kröger. De voorzitter: Tot slot mevrouw Kröger. Mevrouw Kröger (GroenLinks): Ik zou toch willen dat de minister schriftelijk reageert op wat er gebeurt in oktober november als er gehandhaafd wordt bij een bedrijf dat zich niet aan de energiebesparingsverplichting houdt maar wel die subsidie heeft ontvangen. Wat gebeurt er dan? Minister Jetten: In de TEK-regeling waar de Kamer mee heeft ingestemd is er geen koppeling tussen deze twee gelegd dus dan gebeurt er denk ik niks. Maar als u wilt kan ik aan de minister van EZK vragen of ze daar later nog op kan terugkomen. De voorzitter: Dank u wel daarvoor. Dan zijn we aan het einde gekomen van dit tweeminutendebat Wijziging Activiteitenbesluit milieubeheer en Besluit omgevingsrecht in verband met de actualisatie van de energiebesparingsplicht. De beraadslaging wordt gesloten. De voorzitter: Ik meld u allen dat donderdag de stemmingen zijn bij aanvang van de middagvergadering. Ik dank iedereen in het bijzonder de drie heren daar op tribune in uniform. Dank ook weer. Ik sluit de vergadering voor vanavond.