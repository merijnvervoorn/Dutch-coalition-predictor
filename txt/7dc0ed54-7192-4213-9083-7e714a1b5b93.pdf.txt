26 nVWA Aan de orde is het debat naar aanleiding van een algemeen overleg op 16 november 2011 over de nVWA. De voorzitter: Ik geef het woord aan de heer Van Gerven. Hij zou mij erg blij maken als hij zegt waar de afkorting nVWA voor staat. De heer Van Gerven (SP): Voorzitter. Op mijn scherm staat al "afronden". Dat lijkt mij wat erg snel. De afkorting nVWA staat voor de nieuwe Voedsel- en Warenautoriteit een belangrijk en gezaghebbend orgaan. Voorzitter. Ik zal mijn moties direct voorlezen. Motie De Kamer gehoord de beraadslaging constaterende dat door gebrek aan controle op kleine en middelgrote slachterijen bij een recente steekproef bleek dat 100% van de geaudite bedrijven de regels overtrad betreffende dierenwelzijn en voedselveiligheid; overwegende dat door bezuinigingen het aantal assistent-toezichthoudende dierenartsen en senior inspecteurs vermindert van 88 naar 54 medewerkers waardoor veel ervaring met levend vee en de keuring van vlees binnen de nieuwe Voedsel en Waren Autoriteit (nVWA) verloren dreigt te gaan; verzoekt de regering deze bezuiniging op de nVWA ongedaan te maken en de dekking hiervoor te vinden via de tarieven van de nVWA en gaat over tot de orde van de dag. De voorzitter: Deze motie is voorgesteld door de leden Van Gerven en Van Dekken. Naar mij blijkt wordt de indiening ervan voldoende ondersteund. Zij krijgt nr. 324 (26991). Motie De Kamer gehoord de beraadslaging verzoekt de regering uit het oogpunt van voedselveiligheid bij noodslachtingen standaard een laboratoriumonderzoek te verordenen en gaat over tot de orde van de dag.De voorzitter: Deze motie is voorgesteld door het lid Van Gerven. Naar mij blijkt wordt de indiening ervan voldoende ondersteund. Zij krijgt nr. 325 (26991). Motie De Kamer gehoord de beraadslaging spreekt haar zorgen uit over de kosten van de leegstaande en overbodige gebouwen door de fusie tot de nVWA; spreekt haar zorgen uit over de ICT-situatie en de bijbehorende kosten; verzoekt de regering consequent mensen boven gebouwen te kiezen bij het verdelen van de schaarse middelen bij de nVWA; verzoekt de regering tevens te waken voor uit de hand lopende ICT-kosten en gaat over tot de orde van de dag. De voorzitter: Deze motie is voorgesteld door het lid Van Gerven. Naar mij blijkt wordt de indiening ervan voldoende ondersteund. Zij krijgt nr. 326 (26991). Motie De Kamer gehoord de beraadslaging verzoekt de regering voor eind 2012 zorg te dragen voor een zeer substantiële afname van de misstanden en overtredingen op het gebied van dierenwelzijn en voedselveiligheid bij middelgrote en kleine slachthuizen onder meer door permanent toezicht en hier voor eind 2012 de Kamer over te rapporteren en gaat over tot de orde van de dag. De voorzitter: Deze motie is voorgesteld door het lid Van Gerven. Naar mij blijkt wordt de indiening ervan voldoende ondersteund. Zij krijgt nr. 327 (26991). Mevrouw Thieme (PvdD): Voorzitter. Ik heb het spreekgestoelte gehaald … Ik heb twee moties. Motie De KamerThieme gehoord de beraadslaging constaterende dat de auditcomissie-Vanthemsche vaststelt dat er bij middelgrote en kleine slachthuizen onvoldoende toezicht is op het gebied van dierenwelzijn en het doden van dieren; overwegende dat cameratoezicht in slachthuizen een belangrijke meerwaarde oplevert om dit toezicht te verbeteren; verzoekt de regering over te gaan tot verplicht cameratoezicht bij middelgrote en kleine slachthuizen en gaat over tot de orde van de dag. De voorzitter: Deze motie is voorgesteld door de leden Thieme en Van Dekken. Naar mij blijkt wordt de indiening ervan voldoende ondersteund. Zij krijgt nr. 328 (26991). Mevrouw Thieme (PvdD): Voorzitter. We hebben tijdens het AO ook uitgebreid gesproken over hoe wij in slachthuizen kunnen zorgen voor een beter toezicht. Gesproken is over het gebrek aan dierenartsen in met name kleine en middelgrote slachthuizen. Het toezicht is voor verbetering vatbaar. Vandaar de volgende motie. Motie De Kamer gehoord de beraadslaging constaterende dat de auditcommissie-Vanthemsche aangeeft dat het toezicht op de infrastructuur van middelgrote en kleine slachthuizen voor verbetering vatbaar is; constaterende dat het frequent voorkomt dat dieren worden aangevoerd zonder dat een dierenarts aanwezig is; verzoekt de regering ten minste ten tijde van het aanleveren uitladen en selecteren van dieren de aanwezigheid van VWA-dierenartsen ook in kleine en middelgrote slachthuizen verplicht te stellen en gaat over tot de orde van de dag. De voorzitter: Deze motie is voorgesteld door de leden Thieme en Van Dekken. Naar mij blijkt wordt de indiening ervan voldoende ondersteund. Zij krijgt nr. 329 (26991). De heer Van Dekken (PvdA): Voorzitter. Ik dien een motie in over het zichtbaar ophangen van inspectierapporten bij de entree van restaurants.Motie De Kamer gehoord de beraadslaging overwegende dat in Denemarken de inspectierapporten van de voedsel- en warenautoriteit al sinds jaar en dag openbaar zijn dat restaurants en winkels verplicht zijn deze op te hangen bij de ingang en dat deze rapporten voor consumenten te raadplegen zijn via internet; constaterende dat in Nederland de consument in het ongewisse blijft omdat de nVWA tot op heden geen of zeer beperkte inzage in de keuringsrapporten van horecagelegenheden geeft en de gegevens niet te herleiden zijn tot individuele bedrijven omdat ze geanonimiseerd weergegeven worden; van mening dat ook de Nederlandse consument het recht heeft te weten welke restaurants schoon zijn en dat openbaarmaking van de gegevens de horeca zal aansporen tot beter presteren op dit vlak; verzoekt de Nederlandse regering over te gaan tot instellen van een smiley-labelsysteem zodat de consument in één opslag ziet wat de nVWA-beoordeling is geweest van de eetlocatie en gaat over tot de orde van de dag. De voorzitter: Deze motie is voorgesteld door de leden Van Dekken en Jacobi. Naar mij blijkt wordt de indiening ervan voldoende ondersteund. Zij krijgt nr. 330 (26991). De vergadering wordt enkele ogenblikken geschorst. Staatssecretaris Bleker: Voorzitter. Ik ontraad de motie van de heer Van Gerven en de heer Van Dekken op stuk nr. 324. De nVWA heeft namelijk net als alle andere overheidsdiensten financiële taakstellingen gekregen. Per 1 januari 2012 zal de taakstelling van het kabinet-Balkenende IV zijn afgerond. De komende jaren volgt een taakstelling van het huidige kabinet. Ik heb gemeld dat ik bij de invulling van de taakstellingen grote aandacht zal hebben voor borging van het toezicht door de nVWA op de voedselveiligheid de diergezondheid en het dierenwelzijn. Daartoe kom ik in het voorjaar ook met een brief waarin ik risicogericht en met duidelijke targets de inspectiefunctie van de nVWA inzichtelijk maak. Daarom ontraad ik de motie. De motie op stuk nr. 325 ontraad ik eveneens. Het gevraagde heeft namelijk geen meerwaarde en levert onnodige kosten op. Het veterinaire toezicht ondervangt het reeds. De motie op stuk nr. 326 beschouw ik als ondersteuning van beleid. In de motie op stuk nr. 327 wordt gevraagd om permanent toezicht op kleine slachthuizen. Die motie ontraad ik. Het slachtproces aldaar is namelijk geen continu proces. Het zou dus een ineffectieve manier van toezicht houdenBleker zijn. Het is veel beter om risicogericht toezicht te houden en te inspecteren. De motie van mevrouw Thieme en de heer Van Dekken op stuk nr. 328 ontraad ik evenzeer. Die motie vraagt om cameratoezicht bij middelgrote en kleine slachthuizen. Ik zeg erbij dat het juridisch niet kan maar ik wil wel met de sector in gesprek over de vraag of dit mogelijkheden kan bieden. Misschien besluiten de indieners dat het verstandig is om de motie aan te houden totdat met de sector over toepassing van cameratoezicht is overlegd. De voorzitter: Ik zie de heer Van Gerven alsmaar rondlopen bij de interruptiemicrofoons. Volgens mij heb ik gezegd dat er geen interrupties zijn toegestaan of begrijpt hij het antwoord van de staatssecretaris niet? De heer Van Gerven (SP): Ik dacht dat onderlinge interrupties niet waren toegestaan. De voorzitter: Ik bedoelde het eigenlijk breder. De heer Van Gerven (SP): Ik wil graag nog een nadere toelichting geven voor de staatssecretaris want hij heeft het kennelijk niet goed begrepen. Het gaat allereerst om de motie op stuk nr. 324. Dat is een budgettair neutrale motie omdat wij dekking zoeken in de tarieven van de nVWA. Het kan dus niet om geld draaien. De motie op stuk nr. 327 betreft permanent toezicht op kleine slachterijen. Ik weet dat er niet altijd wordt geslacht maar er kan toezicht zijn als er wel wordt geslacht. Dat kun je gewoon afspreken. Staatssecretaris Bleker: Ik kom allereerst terug op de motie op stuk nr. 324. Ik heb aangegeven dat ik in het voorjaar met een rapportage kom over de nalevingsdoelstellingen de pakkans en de risicogerichte benadering. Ik ben ervan overtuigd dat wij met de invulling van de taakstellingen tot een verantwoord toezicht kunnen komen. Dat is een andere reden waarom ik de motie op stuk nr. 324 ontraad. De voorzitter: Hoe zit het met de motie op stuk nr. 327? Staatssecretaris Bleker: Ik blijf bij mijn oordeel over de motie op stuk nr. 327. Het gaat om een discontinu proces en het is niet effectief om permanent toezicht te houden op alle slachtprocessen in kleine slachthuizen. Als je dit doet is er extra capaciteit nodig. Dat begrijpt de indiener van de motie ook. Wij kunnen die capaciteit effectiever en meer risicogericht inzetten. Ik verzoek de indieners van de motie op stuk nr. 328 om deze aan te houden totdat er overleg met de sector is geweest. Dan kan het misschien in de voorjaarsrapportage worden meegenomen. Ook voor de motie op stuk nr. 329 geldt dat dit geen effectieve manier is om toezicht uit te oefenen. Wij houden risicogericht toezicht. Als bij bepaalde transporteurs en slachthuizen sprake is geweest van het niet adequaat afleveren en uitladen van dieren intensiveren wij het toe-zicht daarop. Dat is beter dan het toezicht voor alle situaties verplicht te stellen. Mevrouw Thieme (PvdD): Naar aanleiding van de opmerking van de staatssecretaris houd ik mijn motie op stuk nr. 328 graag aan. De voorzitter: Op verzoek van mevrouw Thieme stel ik voor haar motie (26991 nr. 328) aan te houden. Daartoe wordt besloten. Staatssecretaris Bleker: Tot slot de motie op stuk nr. 330. Ik heb de Kamer in het AO in beginsel toegezegd om in het voorjaar met een voorstel te komen over de manier waarop wij dit in Nederland zouden kunnen gaan doen. In die zin is de motie ondersteuning van beleid. De beraadslaging wordt gesloten. De voorzitter: Daarmee zijn wij gekomen aan het einde van dit VAO. De stemmingen over de moties zullen volgende week dinsdag plaatsvinden. De vergadering wordt enkele ogenblikken geschorst.