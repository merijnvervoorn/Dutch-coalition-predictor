3 SUWI-onderwerpen Aan de orde is de behandeling van: - het verslag van een algemeen overleg over SUWI-onderwerpen (26448 nr. 470). De beraadslaging wordt geopend. Mevrouw Hamer (PvdA): Voorzitter. Tijdens het algemeen overleg over de SUWIproblematiek zijn veel zaken aan de orde gesteld. Ik zal die hier uiteraard niet herhalen. Ik wil nu met name aandacht vragen voor de expertisefunctie die bij het RWI berustte. Daarover dien ik de volgende motie in. Motie De Kamer gehoord de beraadslaging constaterende dat de gemeenten hebben aangegeven de expertisefunctie van de RWI ten aanzien van arbeidsmarktinformatie nodig te hebben om hun SUWI-taken goed te kunnen uitvoeren; constaterende dat de gemeenten de voorkeur hebben uitgesproken voor een aparte eenheid die arbeidsmarktinformatie verzamelt onderzoek uitvoert als er naar inzicht van de gemeenten te weinig informatie beschikbaar is en op basis van dit onderzoek aanbevelingen doet; verzoekt de regering aan de wensen van de gemeenten tegemoet te komen en jaarlijks € 750.000 vrij te maken om de desbetreffende eenheid in te stellen en gaat over tot de orde van de dag. De voorzitter: Deze motie is voorgesteld door het lid Hamer. Naar mij blijkt wordt de indiening ervan voldoende ondersteund. Zij krijgt nr. 471 (26448). Ik begrijp dat de heren Van Hijum en Huizing niet het woord zullen voeren. Het woord is aan de minister. Minister Kamp: Voorzitter. De situatie voor de expertise van het RWI is als volgt. De gemeenten willen graag een eigen kenniscentrum hebben. Zij willen dit samen met de sociale partners doen en de rekening daarvoor zou door ons moeten worden betaald. Het is een bedrag van € 750.000 per jaar. € 750.000 per jaar is veel geld voor de begroting van Sociale Zaken en Werkgelegenheid waar van alles en nog wat aan de hand is. Wij hebben geen behoefte aan een soort mini-RWI. Wij hebben geen behoefte aan nog meer adviezen en onderzoeken dan wij al krijgen. Wij hebben het RWI niet voor niets opgeheven.De feitelijke sectorale arbeidsmarktinformatie is al beschikbaar bij het UWV. Wij zijn bereid om die wat meer regionaal in te vullen; dat kan het UWV doen. Dit hoeft geen € 750.000 per jaar te kosten. Wij verwachten dat dit met enkele tonnen per jaar kan. Dan is de feitelijke informatie beschikbaar waaraan anderen behoefte kunnen hebben. Ik ben bereid om dat te doen en die informatie ter beschikking te stellen. Wat er al is moeten wij benutten en wij moeten niet meer kosten maken dan nodig is. Daarom ontraad ik de motie van mevrouw Hamer. De beraadslaging wordt gesloten. De voorzitter: Ik stel voor aanstaande dinsdag over deze motie te stemmen. De vergadering wordt enkele ogenblikken geschorst.