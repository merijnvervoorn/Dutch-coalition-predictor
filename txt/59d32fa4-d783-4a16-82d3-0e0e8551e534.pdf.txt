4 Verklaring minister-president Aan de orde is de verklaring van de minister-president over de ontstane politieke situatie. Minister Rutte: Mevrouw de voorzitter. Gisterenmiddag heb ik de Koningin het ontslag aangeboden van alle ministers en staatssecretarissen. Dat was onvermijdelijk nadat zaterdag jongstleden de gesprekken in het Catshuis over noodzakelijke maatregelen op financieel-economisch terrein waren mislukt. Na zeven weken van intensieve gesprekken bleek het uiteindelijk niet mogelijk een gezamenlijk antwoord te formuleren op de grote vragen waar Nederland voor staat. Helaas besloot een van de partijen aan tafel op het laatste moment geen steun te willen geven aan het pakket dat op een haar na was uitonderhandeld. En daarmee ontviel de basis aan de politieke samenwerking tussen de coalitiepartijen en de gedoogpartner. Het kabinet heeft hierin reden gezien voor ontslag omdat er onvoldoende zekerheid is dat de uitvoering van het regeerakkoord voldoende parlementaire steun krijgt. Het kabinet betreurt deze ontwikkeling zeer. We zijn de gesprekken ingegaan met de bedoeling onder moeilijke omstandigheden te doen wat goed is voor Nederland. En stilstand is niet goed voor Nederland. De noodzaak om maatregelen te treffen is na zaterdag immers niet anders of minder geworden. Daarvoor zijn de problemen te ernstig. De economie hapert de werkgelegenheid staat onder druk en de staatsschuld groeit sneller dan we ons kunnen veroorloven. Dat zijn de feiten en daarvoor kan niemand weglopen. Ondertussen sta ik hier – zoals ik ook zaterdag al zei – zonder pretenties. Het woord is nu aan de Kamer en straks aan de kiezer zoals dat hoort in ons democratisch bestel. Tegelijkertijd sta ik hier wel met de hoop dat partijen in deze Kamer bereid zijn om in de komende tijd samen met het kabinet te doen wat nodig is om Nederland op een verantwoorde manier door deze moeilijke economische omstandigheden te loodsen in het belang van Nederland en de Nederlandse bevolking. Het kabinet gaat daarover graag met uw Kamer in debat. De voorzitter: Ik denk dat de Kamer geen schorsing nodig heeft dus we kunnen gelijk verder met het debat.