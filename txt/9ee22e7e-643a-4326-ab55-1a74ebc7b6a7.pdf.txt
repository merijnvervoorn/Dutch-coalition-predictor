5 Beëdiging mevrouw Regterschot (VVD) Aan de orde is de beëdiging van mevrouw K. Regterschot (VVD). De voorzitter: Aan de orde is de beëdiging van mevrouw Regterschot van de VVD. Ik geef het woord aan mevrouw Pia Dijkstra tot het uitbrengen van verslag namens de commissie voor het onderzoek van de Geloofsbrieven. Mevrouw Pia Dijkstra lid van de commissie: Dank u wel voorzitter. Wat een fijne temperatuur in de plenaire zaal op deze snikhete dag. Dat zal mevrouw Regterschot vast ook vinden. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw K. Regterschot te Landgraaf. De commissie is tot de conclusie gekomen dat mevrouw K. Regterschot te Landgraaf terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de verklaringen en beloften af te leggen zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden in de zaal en de mensen op de publieke tribune om indien mogelijk te gaan staan. Mevrouw Regterschot is in het gebouw der Kamer aanwezig om de voorgeschreven verklaringen en beloften af te leggen. Ik verzoek de Griffier haar binnen te leiden. Nadat mevrouw Regterschot door de Griffier is binnengeleid legt zij in handen van de voorzitter de bij de wet voorgeschreven verklaringen en beloften af. De voorzitter: Dan wil ik u van harte gelukwensen met het lidmaatschap van onze Kamer en verzoek ik u om in ons midden plaats te nemen. We gaan eerst stemmen. Ik zie dat u uw familie hebt meegenomen. Ik heb ze voorbereid ook de kinderen op een lange stemmingslijst. Volgens mij vinden ze dat ook heel leuk om te zien. Na de stemmingen ga ik schorsen voor felicitaties.