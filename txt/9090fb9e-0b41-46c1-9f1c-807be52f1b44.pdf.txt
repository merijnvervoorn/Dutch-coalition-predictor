3 Watersnood in Spanje Watersnood in Spanje Aan de orde is een moment van stilstaan bij de watersnood in Spanje. De voorzitter: Ik heet de ambassadeur van Spanje mevrouw Consuelo Femen√≠a Guardiola van harte welkom. Ik verzoek iedereen in de zaal en op de publieke tribune om voor zover dat mogelijk is te gaan staan. Vorige week werd een deel van Spanje zwaar getroffen door een natuurramp. Een enorme storm trok over de provincie Valencia en liet een spoor van verwoesting achter. We zagen hartverscheurende beelden van mensen die hun familie en vrienden zijn verloren. Veel huizen en gebouwen zijn totaal verwoest door de hevige regenbuien en krachtige modderstromen. Delen van de provincie Valencia zijn onbereikbaar en staan onder water. Bruggen zijn ingestort en wegen zijn onbegaanbaar. Mensen verkeerden in totale paniek overvallen door het geweld van deze storm. Een groot aantal heeft het niet overleefd. Met man en macht wordt er door de hulpdiensten gezocht naar slachtoffers en overlevenden die vast zijn komen te zitten onder het puin. Namens de Tweede Kamer heb ik het Spaanse parlement gecondoleerd. Wij leven mee met de bevolking van Spanje. In gedachten zijn wij bij hen. Onze gedachten gaan uit naar de slachtoffers alle nabestaanden de gewonden en de mensen die nog steeds worden vermist en waar op dit moment nog naarstig naar wordt gezocht. Ik verzoek u allen om een moment van stilte te betrachten. (De aanwezigen nemen enkele ogenblikken stilte in acht.) De voorzitter: Dank u wel. Ik schors de vergadering voor enkele ogenblikken teneinde u in de gelegenheid te stellen de ambassadeur van Spanje te condoleren. Dat kan in het Ledenrestaurant. De vergadering wordt enkele ogenblikken geschorst.