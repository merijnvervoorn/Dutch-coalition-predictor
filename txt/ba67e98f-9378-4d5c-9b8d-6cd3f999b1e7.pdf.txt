14 Stemming Goedkeuringswet derde verlenging geldingsduur Twm covid-19 Aan de orde is de stemming in verband met het wetsvoorstel Goedkeuring van het koninklijk besluit van 16 augustus 2021 houdende de derde verlenging van de geldingsduur van bepalingen van de Tijdelijke wet maatregelen covid19 (Stb. 2021 393) (Goedkeuringswet derde verlenging geldingsduur Twm covid-19) (35899). (Zie wetgevingsoverleg van 8 november 2021.) De voorzitter: Ik wil eerst het woord geven aan de heer Van der Staaij voor een stemverklaring. De heer Van der Staaij (SGP): Mevrouw de voorzitter. De SGP heeft de invoering van de tijdelijke coronawet weloverwogen gesteund. De wet bood betere waarborgen voor de inperking van grondrechten dan de noodverordeningen die in de eerste fase van de crisis golden. In de huidige fase past echter terughoudendheid om dergelijke vergaande vrijheidsbeperkende maatregelen te treffen en moet juist meer de eigen verantwoordelijkheid van de samenleving aangesproken worden. Vandaag stemt de Kamer voor het eerst over verlenging van de coronawet inclusief de bepalingen die daarin later zijn opgenomen over de coronapas. De SGP vond en vindt die te vergaand. Verdere uitbreiding van de coronapas ligt al op tafel en impliceert een verdere verlenging van de coronawet. De aanvankelijk beoogde tijdelijkheid van de wet raakt daarmee steeds verder uit zicht. Dit alles maakt dat de SGP niet zal instemmen met de goedkeuringswet. De voorzitter: Dank aan de heer Van der Staaij. In stemming komt het wetsvoorstel. De voorzitter: Ik constateer dat de leden van de fracties van GroenLinks Volt de PvdA Fractie Den Haan D66 de ChristenUnie de VVD Lid Omtzigt en het CDA voor dit wetsvoorstel hebben gestemd en de leden van de fracties van de SP DENK de PvdD de SGP JA21 BBB de PVV FVD en Groep Van Haga ertegen zodat het is aangenomen.