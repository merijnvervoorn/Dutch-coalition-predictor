4 Regeling van werkzaamheden De voorzitter: In de regeling geef ik het woord aan als eerste en als enige op deze plek de heer Wilders. De heer Wilders (PVV): Voorzitter. Het kabinet heeft zijn handtekening gezet onder een derde feestpakket voor Griekenland en dat betekent dat wij in Nederland weer voor 5 miljard euro gaan gireren aan de Grieken terwijl onze ouderen en vele anderen in Nederland tot over de oren in de problemen zitten. Dat vraagt om een plenair debat. Dat vraagt om verantwoording hier door de minister-president en de minister van Financiën. Daarom vraag ik een debat aan wat mij betreft onmiddellijk te voeren. Spreektijden van vijf minuten lijken me meer dan voldoende. De voorzitter: Een verzoek om steun voor het houden van een debat in aanwezigheid van de minister-president en de minister van Financiën. De heer Van Haersma Buma (CDA): Het is absoluut nodig dat we daarover debatteren. Dat moet voor 20 augustus. Dat is vandaag. Ik steun dus het verzoek om een debat vandaag met de minister van Financiën en de minister-president. De heer Slob (ChristenUnie): Steun van de fractie van de ChristenUnie voor het debat. De heer Pechtold (D66): D66 steunt het verzoek. De heer Roemer (SP): Uiteraard ook steun van de SP-fractie. De heer Van der Staaij (SGP): De SGP steunt het verzoek om een debat ook. De heer Harbers (VVD): De VVD steunt dat ook. De heer Klaver (GroenLinks): Steun voor het verzoek. De heer Nijboer (PvdA): Steun voor het verzoek.De heer Krol (50PLUS): Steun. De heer Bontes (Groep Bontes/Van Klaveren): Steun. Mevrouw Ouwehand (PvdD): Steun. De voorzitter: Mijnheer Wilders u hebt ruime steun. De heer Wilders (PVV): Een geweldig moment voorzitter. De voorzitter: Ja. We gaan zo dadelijk beginnen aan het debat. De spreektijd is vijf minuten per fractie zoals gevraagd. We beginnen na de schorsing aan het debat. Ik wijs de andere Kamerleden erop dat er nu gelegenheid is om zich in te schrijven voor het debat. De vergadering wordt enkele ogenblikken geschorst.