8 Regeling van werkzaamheden (stemmingen) De voorzitter: Aan de orde zijn de stemmingen van 13 december 2023 zowel over de moties die zijn ingediend over de Europese top als over de moties die zijn ingediend bij het debat dat we zojuist hebben gevoerd. De staatssecretaris van Financiën zit namens het kabinet tijdens de stemmingen over het eerste punt in vak K want het is te doen gebruikelijk dat er een kabinetslid aanwezig is. Bij het tweede punt hoeft dat natuurlijk niet omdat die moties aan de Kamer zijn. Ik zie mevrouw Yeşilgöz naar voren komen voor een punt. Mevrouw Yeşilgöz-Zegerius (VVD): Dank u wel voorzitter. Aangezien de heer Timmermans heeft gevraagd om extra informatie vanuit het kabinet en je een informatieverzoek niet gaat tegenspreken — het is het verzoek onder punt 2a van de stemmingslijst — wil ik samen met de indieners de motie 36471 nr. 7 aanhouden en zo snel mogelijk in stemming brengen nadat het kabinet met de gewenste informatie is gekomen. De voorzitter: Op verzoek van mevrouw Yeşilgöz-Zegerius stel ik voor haar motie (36471 nr. 7) aan te houden. Daartoe wordt besloten. De voorzitter: Daarmee vervalt logischerwijs ook de stemming over het verzoek onder 2a. We wachten de brief af en kijken dan naar het eerstvolgende moment waarop de motie in stemming kan komen. We gaan vandaag dus niet stemmen over de motie op stuk nr. 7 bij de stemmingen onder punt 2 van de stemmingslijst dat gaat over in het debat over de verkiezingsuitslag ingediende moties. Dan de heer Ceder. De heer Ceder (ChristenUnie): Dank u wel voorzitter. Ik zou graag de motie op stuk nr. 1992 willen aanhouden bij de stemmingen onder punt 1 op de stemmingslijst. De voorzitter: Dat zijn de stemmingen over de Europese top. Deze motie zal worden aangehouden.