34 Stemmingen Wijziging van de Wet publieke gezondheid tot incorporatie van de Regeling 2019-nCoV Aan de orde is de stemming in verband met het wetsvoorstel Wijziging van de Wet publieke gezondheid tot incorporatie van de Regeling 2019-nCoV (35401). (Zie vergadering van 1 juli 2021.) De voorzitter: We zijn dus bij de stemmingen in verband met de Wijziging van de Wet publieke gezondheid tot incorporatie van de Regeling 2019-nCoV stuk 35401 en straks gaan we stemmen over het amendement van mevrouw Pouw-Verweij. Maar eerst geef ik het woord aan de heer Van Meijeren van Forum voor Democratie. Ik geef gelegenheid tot het afleggen van een stemverklaring vooraf. De heer Van Meijeren (FVD): Dank u wel voorzitter. Dit is met afstand het meest onzinnige amendement dat ik in mijn hele leven heb gezien en dat zal ik even kort toelichten. Op basis van de Wet publieke gezondheid bepaalt de groep waarin een ziekte is ingedeeld welke indringende maatregelen en vrijheidsbeperkende maatregelen wel of niet kunnen worden opgelegd. Dus als het wetsvoorstel wordt verworpen zijn alle maatregelen van tafel. Dit amendement draait het als het ware om en zegt: nee wij willen pas dat het uit groep A gehaald wordt nadat de regering besluit om de maatregelen in te trekken. Dit is de omgekeerde wereld en duidelijk een karteltrucje om een excuus te verzinnen om vóór het wetsvoorstel te kunnen stemmen. Wij doen niet mee aan karteltrucjes dus wij zullen tegen dit amendement stemmen. De voorzitter: Dank u wel. En uw fractie is het daarmee eens hoor ik. Wat verrassend! Dan gaan we nu stemmen. In stemming komt het amendement-Pouw-Verweij (stuk nr. 8 I). De voorzitter: Ik constateer dat de leden van de fracties van DENK de SGP en JA21 voor dit amendement hebben gestemd en de leden van de overige fracties ertegen zodat het is verworpen. Ik stel vast dat door de verwerping van dit amendement het andere op stuk nr. 8 voorkomende amendement als verworpen kan worden beschouwd.Wij gaan zo dadelijk hoofdelijk stemmen over het wetsvoorstel. Ik schors de vergadering voor een enkel moment zodat groep 1 naar binnen kan komen. De vergadering wordt enkele ogenblikken geschorst.