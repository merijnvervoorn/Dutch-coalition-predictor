14 Stemming motie Wet kinderbijslagvoorziening BES Aan de orde is de stemming over een aangehouden motie ingediend bij de behandeling van het wetsvoorstel Wet kinderbijslagvoorziening BES te weten: - de motie-Van Laar c.s. over leefbare lonen in Caribisch Nederland (34275 nr. 13). (Zie wetgevingsoverleg van 25 november 2015.) De voorzitter: De motie-Van Laar c.s. (34275 nr. 13) is in die zin gewijzigd dat zij thans luidt: Motie De Kamer gehoord de beraadslaging constaterende dat er grote discussie bestaat over de toereikendheid van de wettelijk minimumlonen en de uitkeringen in Caribisch Nederland; verzoekt de regering na overleg met de sociale partners en openbare lichamen in 2016 concreet invulling te geven aan het vaststellen van een ijkpunt voor de bestaanszekerheid waarvan in de CN-week van juli 2015 is toegezegd dit te doordenken; verzoekt de regering tevens in haar reactie op de evaluatie van vijf jaar Caribisch Nederland na overleg met sociale partners en eilandbesturen aan te geven welke relatie er zou kunnen worden gelegd tussen dat ijkpunt voor de bestaanszekerheid en de wettelijk minimumlonen en uitkeringen en op welke termijn en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 15 was nr. 13 (34275). Ik stel vast dat wij hier nu over kunnen stemmen. In stemming komt de gewijzigde motie-Van Laar c.s. (34275 nr. 15 was nr. 13). De voorzitter: Ik constateer dat de aanwezige leden van de fracties van het CDA de ChristenUnie de SGP Klein de Groep Kuzu/Öztürk 50PLUS D66 GroenLinks de PvdA de PvdD en de SP voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.De heer Dijkgraaf (SGP): Bij de stemmingen over moties ingediend bij de behandeling van de begroting van Economische Zaken zijn de moties op de stukken nrs. 141 142 en 143 (34300-XIII) aangenomen. Ze zijn alle drie ontraden dus ik krijg graag binnen een week een brief over de wijze waarop ze worden uitgevoerd. Als de brief toch komt: de motie op stuk nr. 140 is ook ontraden en zij is niet aangenomen. Als de staatssecretaris haar alsnog wil uitvoeren heb ik daar geen bezwaar tegen! De voorzitter: Dan mag hij dat ook opschrijven in de brief die u nu vraagt! Ik zal het stenogram van dit gedeelte van de vergadering doorgeleiden naar het kabinet. Hiermee is er een einde gekomen aan de stemmingen. De vergadering wordt enkele ogenblikken geschorst.