6 Regeling van werkzaamheden (stemmingen) De voorzitter: Ik stel voor zo dadelijk ook te stemmen over de brief van de vaste commissie voor Europese Zaken (36493 nr. 11) en over de aangehouden motie-Bromet/Van Esch (27625 nr. 650). Voordat we gaan stemmen geef ik het woord aan de heer Omtzigt. De heer Omtzigt (Lid Omtzigt): Voorzitter. Onder punt 10 van de stemmingslijst hebben we een wijziging voor de lijst met controversieelverklaringen. Dat is een beetje een bizarre brief want de desbetreffende motie is aangenomen na de val van het kabinet om dan toch een pakket arbeidsmigratie uit te voeren. Dan zou een motie die aangenomen wordt na de val van het kabinet om ten minste nog iets te doen aan de beperking van arbeidsmigratie controversieel verklaard worden zodat we er vooral niets aan doen en we er campagne op kunnen voeren. Dat lijkt mij een beetje bizar. Dat had hier nooit op moeten staan. Daarom graag een hoofdelijke stemming daarover. De voorzitter: Dus we gaan straks hoofdelijk stemmen over het voorstel van de commissie voor Sociale Zaken en Werkgelegenheid.