9 Stemmingen aangehouden motie regeringsverklaring Aan de orde is de stemming over een aangehouden motie ingediend bij het debat over de regeringsverklaring te weten: - de motie-Van Haersma Buma over een studie door het CPB naar pensioenopbouw (33410 nr. 41). (Zie vergadering van 14 november 2012.) De voorzitter: De motie-Van Haersma Buma (33410 nr. 41) is in die zin gewijzigd dat zij thans luidt: Motie De Kamer gehoord de beraadslaging constaterende dat de regering voorstelt om de toekomstige opbouw onder het Witteveenkader te beperken; constaterende dat de regering de geleidelijke fiscalisering van de AOW handhaaft; constaterende dat met de huidige dekkingsgraden de pensioenfondsen de komende jaren zeer beperkt zullen indexeren; van mening dat pensioenopbouw tussen generaties evenwichtig moet zijn; verzoekt de regering om het CPB opdracht te geven voor 1 april 2013 een studie te doen naar de generatie-effecten van de verlaging van de opbouwpercentages en aan te geven welke pensioenen verschillende generaties kunnen en konden opbouwen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 69 was nr. 41 (33410). Ik stel vast dat wij hier nu over kunnen stemmen. Ik geef gelegenheid tot het afleggen van een stemverklaring vooraf. De heer Klein (50PLUS): Voorzitter. Mijn fractie steunt niet de constateringen in de motie van Van Haersma Buma want deze gaan uit van een dekkingssysteem dat absoluut niet realistisch is voor pensioenen. Wel steunt mijn fractie het verzoek dat wordt gedaan en daarmee de motie omdat mijn fractie vindt dat ook het CPB stelt dat het een goede zaak is om de discussie rond de pensioenen verder helder te maken. Ditzou ook ruimer uitgelegd kunnen worden door externe onafhankelijken mee te laten doen aan het onderzoek. In stemming komt de gewijzigde motie-Van Haersma Buma (33410 nr. 69 was nr. 41). De voorzitter: Ik constateer dat deze gewijzigde motie met algemene stemmen is aangenomen. De heer Merkies (SP): Voorzitter. Ik vraag de minister om een brief nu mijn motie is aangenomen. Het is de motie waarin de regering wordt verzocht met voorstellen te komen om de positie van het nationaal parlement in de Europese besluitvorming te versterken. De voorzitter: Dit betreft de motie op stuk 21501-20 nr. 676. Ik zal dit gedeelte van het stenogram doorgeleiden naar de regering. De vergadering wordt enkele ogenblikken geschorst. Voorzitter: Bosma