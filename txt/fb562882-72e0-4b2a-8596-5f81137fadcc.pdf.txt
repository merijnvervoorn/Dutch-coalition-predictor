17 Stemming aangehouden motie-Elissen AIVD Aan de orde is de stemming over een aangehouden motie ingediend bij het debat over de AIVD te weten: - de motie-Elissen/Çörüz over een evaluatie van het toezicht op de inlichtingen- en veiligheidsdiensten (29924 nr. 76). (Zie vergadering van 1 februari 2012.) De voorzitter: De motie-Elissen/ Çörüz (29924 nr. 76) is in die zin gewijzigd dat zij thans luidt: Motie De Kamer gehoord de beraadslaging overwegende dat de Wet op de inlichtingen- en veiligheidsdiensten dit jaar tien jaar bestaat; constaterende dat er nog nooit een evaluatie van deze wet heeft plaatsgevonden en dat een evaluatie niet bij wet is voorzien; overwegende dat het belangrijk is dat toezicht op inlichtingen- en veiligheidsdiensten goed is geregeld; overwegende dat het belangrijk is om te weten dat de bevoegdheden van de inlichtingen- en veiligheidsdiensten toereikend zijn en dat tevens de waarborgen voldoen; overwegende dat het belangrijk is om te weten of toezicht op de inlichtingen- en veiligheidsdiensten van onder andere de CTIVD volstaat; overwegende dat het belangrijk is om periodiek te toetsen of het stelsel van democratische controle in Nederland nog steeds dekkend en van hoge kwaliteit is; verzoekt de regering om een evaluatie uit te voeren naar de Wet op de inlichtingen- en veiligheidsdiensten uit 2002 (Wiv 2002) en daarbij nadrukkelijk in te gaan op het toezicht op de inlichtingen- en veiligheidsdiensten en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 81 (29924). Ik stel vast dat wij hier nu over kunnen stemmen. In stemming komt de gewijzigde motie-Elissen/Çörüz (29924 nr. 81).De voorzitter: Ik constateer dat de aanwezige leden van de fracties van de SP de PvdD de PvdA GroenLinks D66 de SGP de ChristenUnie het CDA en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen.