14 Tijdelijke wet verkiezingen covid-19 Aan de orde is de voortzetting van de behandeling van: - het wetsvoorstel Tijdelijke regels omtrent verkiezingen in verband met covid-19 (Tijdelijke wet verkiezingen covid19) ( 35590 ). (Zie vergadering van heden.) De voorzitter: Aan de orde zijn eigenlijk de stemmingen maar ik heb begrepen dat de minister nog een oordeel wil geven over de ingediende amendementen. Dan geef ik nu het woord aan de minister. De algemene beraadslaging wordt heropend. Minister Ollongren: Dank voorzitter. Er is een gewijzigd amendement en van een ander amendement was misschien nog niet helemaal duidelijk of daarover een oordeel is gegeven dus ik behandel beide. Het gaat over het amendement op stuk nr. 20. Ik meende dat ik dat in het wetgevingsoverleg al oordeel Kamer had gegeven. Ter verduidelijking: dat is zo. Het is belangrijk dat als de kiezer bijstand wil dit dan kan. Het is ook belangrijk dat hij kan kiezen of hij mondeling die gezondheidscheck wil doen of schriftelijk zoals in het amendement wordt voorgesteld. Maar het oordeel is aan de Kamer. Dan is er een gewijzigd amendement. Dat heeft nu nummer 21. Dat is het amendement Van der Graaf/Bruins. Ik denk dat dit amendement een verbetering is ten opzichte van de eerdere versie zoals die voorlag. Ik heb steeds gedacht dat mevrouw Van der Graaf wel erg veel conclusies verbond aan de wetstekst zoals ik die had bedoeld. Het is niet de bedoeling om kiezers actief de toegang te ontzeggen bij een negatieve uitslag van de gezondheidscheck maar desalniettemin: het amendement verduidelijkt dat nog eens. De verantwoordelijkheid voor de gezondheidscheck ligt bij de kiezer en ik laat het oordeel over het amendement graag aan de Kamer. De algemene beraadslaging wordt gesloten. De voorzitter: Dank u wel. Dan gaan we nu naar de stemmingslijst.