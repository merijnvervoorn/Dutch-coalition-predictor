10 Extra regeling van werkzaamheden Extra regeling van werkzaamheden Extra regeling van werkzaamheden De voorzitter: Aan de orde is een extra regeling van werkzaamheden. Ik geef het woord aan de heer Klaver. De heer Klaver (GroenLinks-PvdA): Voorzitter. Allereerst dank aan de collega's voor dat wij deze extra regeling kunnen hebben. Ik heb twee verzoeken. Ik zal bij het eerste verzoek beginnen. We hebben hier net voor de verkiezingen een motie aangenomen over het proces rondom de formatie. Daarbij hebben we ook afgesproken dat zodra de informateurs hun verslag opleveren ook alle achterliggende stukken worden meegestuurd. Dat hebben we toen afgesproken maar die stukken heb ik nog niet gezien. De vraag aan de voorzitter is dus of u dat verzoek zou kunnen doorgeleiden naar de informateurs zodat wij die stukken krijgen. De voorzitter: Ja. Alleen er zijn geen informateurs meer. Maar we zullen het doorgeleiden aan het bureau kabinetsformatie. De heer Klaver (GroenLinks-PvdA): Dat vind ik ook goed. De voorzitter: Ja want dat lijkt me eigenlijk het meest logisch. Ik zit even te bedenken aan wie ik het anders moet vragen. De heer Klaver (GroenLinks-PvdA): Voorzitter volgens mij verstaan we elkaar hierin. Mijn punt is dat die stukken deze kant op moeten komen. En even voor de goede orde: dat die stukken zouden komen hebben we hier dus al met elkaar afgesproken. Het is fijn dat dat wordt doorgeleid. Die stukken zouden komen met het verslag dus die zouden er eigenlijk gisteravond al moeten zijn. Ik zou dus ook graag vandaag horen wanneer het bureau denkt die te kunnen leveren. Dat was het eerste verzoek. Het tweede verzoek gaat over een doorrekening van het CPB van de plannen van het kabinet ... De voorzitter: Oeps! De heer Klaver (GroenLinks-PvdA): Sorry een doorrekening van het coalitieakkoord van het aanstaande kabinet. Die doorrekening zouden we graag ontvangen. Als het kan ontvangen we graag al komende week voor het debat een eerste doorrekening ex-ante eneen uitgebreidere doorrekening waarvoor echt meer tijd nodig is voor de regeringsverklaring. De voorzitter: Helder. Dat zou betekenen dat wij dus het CBS aan het werk moeten zetten. De heer Klaver (GroenLinks-PvdA): Het CPB. De voorzitter: Herstel we moeten het CPB dan aan het werk zetten om dit door te rekenen. Dat is dus een ander verzoek. Ik ga even kijken of daar een meerderheid voor bestaat want dat is dan de procedure die we even moeten volgen. De heer Heinen (VVD): Even om het heel goed te hebben. Dan is er voor het debat van volgende week een ex-ante zoals ze dat dan noemen. Dat is puur budgettair. En dan komt er later als de uitwerking van de plannen goed staat een wat uitgebreidere doorrekening die we dan "ex-post" noemen. Voor die expost is namelijk echt weken nodig en dat gaat niet lukken voor het debat. Ik zou willen voorkomen dat dat dan leidt tot uitstel van het debat. Dus als we elkaar daarin op die manier goed verstaan dan kan ik het steunen. De heer Klaver (GroenLinks-PvdA): Voorzitter mag ik hier gelijk even op reageren? De voorzitter: Ja reageer daar maar even op. De heer Klaver (GroenLinks-PvdA): Daar ben ik het mee eens. Wat mij betreft is de deadline voor de regeringsverklaring om het zo maar te zeggen. Dus het gaat om de plannen die nu er zijn. Als we daarin hetzelfde vinden dan zijn we het eens. De voorzitter: Dus bij de regeringsverklaring en dus niet bij het debat van aanstaande woensdag. De heer Klaver (GroenLinks-PvdA): Nee exact. De voorzitter: Helder. De heer Paternotte? De heer Paternotte (D66): Steun. De heer Van Baarle (DENK): Voorzitter. Steun voor de verzoeken van de heer Klaver. En bij de onderliggende stukken neem ik aan dat het dan gaatom álle stukken dus ook alle ambtelijke uitvragen die er zijn gedaan en de antwoorden daarop en ook de lobbybrieven. Ik neem dus aan dat het gaat om alle stukken die gestuurd zijn. Dat vraag ik even via u voorzitter want misschien moet dat ook doorgeleid worden. De voorzitter: Ik geleid het gewoon door. De heer Klaver (GroenLinks-PvdA): Voorzitter op dit punt? De voorzitter: Ja. De heer Klaver (GroenLinks-PvdA): Ik wil voorkomen dat hier een politieke discussie over ontstaat. We hebben voor de verkiezingen met elkaar afgesproken welke stukken het zijn. Uit mijn hoofd zijn dat de geaccordeerde gespreksverslagen alle ambtelijke stukken dus ook de stukken van het CPB die eerder zijn opgevraagd ... Die zouden naar de Kamer worden gestuurd. Het gaat dus niet over alle gespreksverslagen of over alle input die partijen hebben gegeven. Ik ben daarin wel geïnteresseerd hoor dus als u die wil delen mag het. Maar we hebben van tevoren afgesproken wat het moet zijn en daar wil ik het ook toe beperken. Mevrouw Koekkoek (Volt): Steun. De heer Holman (NSC): Steun. De heer Krul (CDA): Steun. De heer Diederik van Dijk (SGP): Het tweede verzoek over de doorrekeningen vind ik uitstekend. Die hebben wij graag voor het debat over de startnota. Het eerste verzoek over die doorrekening hoeft van ons niet per se maar als het kan worden toegestuurd steunen we dat. Mevrouw Keijzer (BBB): Voorzitter. Ik moet altijd terugdenken aan de jaren waarin de heer Klaver startte. Toen luisterde ik ademloos naar hem als hij het had over zijn pleidooi tegen economisme. En dan vraagt hij op dit soort momenten om cijfers. Maar dit verzoek is volstrekt begrijpelijk. En ik ben blij met de nuance ten aanzien van de twee onderdelen van de doorrekening. Steun dus. De heer Dijk (SP): Steun.De voorzitter: Prima. Er is een meerderheid dus we gaan contact opnemen. De heer Klaver (GroenLinks-PvdA): Fijn. Dank aan de collega's. Dank u wel. De voorzitter: Tot zover de regeling van werkzaamheden. Ik schors tot 18.40 uur voor het diner. De vergadering wordt van 17.58 uur tot 18.43 uur geschorst.