12 Stemmingen Begroting Koning 2023 Aan de orde zijn de stemmingen in verband met het wetsvoorstel Vaststelling van de begrotingsstaat van de Koning (I) voor het jaar 2023 (36200-I). (Zie vergadering van 11 oktober 2022.) De voorzitter: We gaan nu stemmen over alle begrotingen en amendementen. Volgens mij hebben we de afgelopen periode heel veel mooie inhoudelijke debatten gehad met dank aan eenieder daarvoor. We gaan eerst stemmen over 36200-I Vaststelling van de begrotingsstaat van de Koning voor het jaar 2023. Voordat we daarover gaan stemmen geef ik het woord aan de heer Eerdmans en aan mevrouw Teunissen voor een stemverklaring. Als eerste de heer Eerdmans van JA21. De heer Eerdmans (JA21): Voorzitter dank. Collega's JA21 is een constructieve partij. Dat bent u met ons eens. Wij zijn opgericht om het verschil te maken voor de kiezer. Als er dingen goed zijn zeggen wij het ook. Wij hebben met z'n drieën aan alle begrotingsbehandelingen meegedaan. Op een aantal fronten kunnen wij niet anders dan onze tegenstem vandaag laten horen omdat wij op die thema's echt een ander beleid willen zien. Bij de andere begrotingen zullen wij wel voorstemmen maar de JA21-fractie stemt vandaag tegen vijf begrotingen: Justitie vanwege het falende asielbeleid; Economische Zaken en Klimaat omdat we doorgaan met het najagen van een onbetaalbare nachtmerrie; Volksgezondheid omdat de patiënt weer centraal moet staan in plaats van bezuinigingen; Sociale Zaken omdat we ons verzetten tegen de toenemende afhankelijkheid van de overheid; Landbouw vanwege het stikstofdrama. Dank u zeer. De voorzitter: Dank u wel. Dan geef ik het woord aan mevrouw Teunissen Partij voor de Dieren. Mevrouw Teunissen (PvdD): Dank u wel voorzitter. Mijn generatie is de eerste generatie die de gevolgen van de klimaat- en biodiversiteitscrisis ondervindt en de laatste die deze crisis kan stoppen. Deze generatie eist van de overheid om in actie te komen om grote bedrijven te dwingen binnen de planetaire grenzen te blijven en om zelf te stoppen met schadelijke subsidies voor de landbouw en de fossiele industrie alsmede om ervoor te zorgen dat de eigen begroting binnen de anderhalvegraadopwarming blijft zodat we ook voor toekomstige generaties een leefbare planeet achterlaten. Maar opnieuw is het kabinet er niet in geslaagd om een dergelijke begroting naar de Kamer te sturen. Daarom zal de Partij voor deDieren voor de vijfde keer op rij tegen de volledige Miljoenennota stemmen. Dank u wel. De voorzitter: Dank u wel mevrouw Teunissen. In stemming komt het amendement-Sylvana Simons (stuk nr. 7 I) tot het invoegen van een artikel 2a. De voorzitter: Ik constateer dat de leden van de fracties van de SP BIJ1 DENK Fractie Den Haan de PvdD Lid Gündoğan Lid Omtzigt BBB JA21 de PVV FVD en Groep Van Haga voor dit amendement hebben gestemd en de leden van de overige fracties ertegen zodat het is verworpen. Ik stel vast dat door de verwerping van dit amendement het andere op stuk nr. 7 voorkomende amendement als verworpen kan worden beschouwd. In stemming komt het wetsvoorstel. De voorzitter: Ik constateer dat de leden van de fracties van de SP GroenLinks Volt Fractie Den Haan de PvdA Lid Gündoğan D66 Lid Omtzigt de ChristenUnie de VVD de SGP het CDA JA21 en de PVV voor dit wetsvoorstel hebben gestemd en de leden van de overige fracties ertegen zodat het is aangenomen.