8 Stilstaan bij het overlijden van Nederlandse militairen in Mali Aan de orde is stilstaan bij het overlijden van Nederlandse militairen in Mali. De voorzitter: Voor wij verdergaan met de plenaire agenda staan wij stil bij het overlijden van de twee Nederlandse militairen bij de VN-missie MINUSMA in Mali. Ik verzoek iedereen in de zaal en op de publieke tribune om voor zover dat mogelijk is te gaan staan. Nog geen twee weken geleden onthulde de koning hier in de Tweede Kamer de Lijst van gevallenen tijdens oorlogen en missies sinds de Tweede Wereldoorlog. Het is een monument van de Staten-Generaal met de namen van ruim 6.400 Nederlandse militairen die hebben deelgenomen aan oorlogen en missies om te bouwen aan een stabielere veiligere en vrijere wereld en die nooit thuis zijn teruggekomen. Gisteren in de avond van 6 juli 2016 bereikte ons het verdrietige nieuws dat wij twee namen aan die lijst van gevallenen moeten toevoegen. Bij een tragisch ongeval tijdens een mortierschietoefening in Mali zijn twee Nederlandse militairen om het leven gekomen: sergeant der eerste klasse Henry Hoving 29 jaar oud en korporaal Kevin Roggeveld slechts 24 jaar oud. Allebei de militairen hoorden bij de mortiergroep van de C-compagnie van het 13 infanteriebataljon van de Luchtmobiele Brigade in Assen. Bij het ongeval in Kidal een plaats in het noorden van Mali raakte een derde militair zwaargewond. Namens de Tweede Kamer wil ik hun gezin familie vrienden en collega's heel veel kracht toewensen in deze donkere en moeilijke tijd. We hebben het grootste respect voor Henry Kevin en de gewonde militair. Het zijn militairen die onder zeer zware en moeilijke omstandigheden het goede wilden doen en het verschil wilden maken. Dat vereist betrokkenheid en moed. Ik hoop dat die wetenschap hun nabestaanden ergens enige troost biedt. In ons hoofd en in ons hart zijn wij bij hen. Samen met de voorzitter van de vaste commissie voor Defensie stuur ik namens ons allen een brief naar de nabestaanden om ons medeleven te betuigen. Ik verzoek u om een moment van stilte in acht te nemen. (De aanwezigen nemen enkele ogenblikken stilte in acht.) De voorzitter: Ik dank u wel. De vergadering wordt enkele ogenblikken geschorst.