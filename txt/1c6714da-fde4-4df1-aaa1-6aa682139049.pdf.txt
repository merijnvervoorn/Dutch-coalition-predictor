8 Regeling van werkzaamheden Ik deel aan de Kamer mee dat het volgende lid zich heeft afgemeld: Smits voor vandaag en morgen. Deze mededeling wordt voor kennisgeving aangenomen. De voorzitter: Op de tafel van de Griffier ligt een lijst van ingekomen stukken. Op die lijst staan voorstellen voor de behandeling van deze stukken. Als voor het einde van de vergadering daartegen geen bezwaar is gemaakt neem ik aan dat daarmee wordt ingestemd. Regeling van werkzaamheden De voorzitter: Ingekomen is een bericht van het lid Graus houdende het verzoek om zijn lidmaatschap van de Parlementaire Enquêtecommissie Financieel Stelsel met ingang van 9 november jl. te beëindigen. Ik stel voor conform dit verzoek te besluiten. Op verzoek van het lid Van Veldhoven stel ik voor haar motie op stuk 32252 nr. 39 opnieuw aan te houden. Dit betekent dat de in artikel 69 tweede lid genoemde termijn van twee maanden voor deze motie opnieuw gaat lopen. Ik stel voor hedenmiddag ook te stemmen over de motie-Jasper van Dijk (33000-X nr. 18) zoals ingediend bij het wetgevingsoverleg over het onderdeel materieel van de begroting van het ministerie van Defensie (X) voor het jaar 2012. Ik stel voor toestemming te verlenen tot het houden van wetgevings- c.q. notaoverleg met stenografisch verslag op: - maandag 5 december van 12.00 uur tot 16.00 uur van de vaste commissie voor Infrastructuur en Milieu over het onderdeel Water van de begroting voor 2012. Ik stel voor toe te voegen aan de agenda: - het VAO (verzamel algemeen overleg) asielbeleid met als eerste spreker het lid Schouw; - het VAO externe contacten van ambtenaren en interpretatie van de oekaze-Kok met als eerste spreker het lid Berndsen; - het VAO arbo-onderwerpen met als eerste spreker het lid De Jong; – Ik stel voor toe te voegen aan de agenda het VSO Ontwerpbesluit houdende de wijziging van de percentages van het drempel- en toetsingsinkomen voor de berekening van de zorgtoeslag met als eerste spreker het lid Leijten. Het gaat hier om een besluit percentages drempel- en toetsingsinkomen zorgtoeslag. Overeenkomstig de voorstellen van de voorzitter wordt besloten.De voorzitter: Het woord is aan mevrouw Kuiken. Mevrouw Kuiken (PvdA): Voorzitter. Via verschillende kanalen heeft ons het bericht bereikt dat de tandartsprijzen het komende jaar fors zullen stijgen met wel 14%. Een van de drijvende krachten hierachter is de invoering van de vrijemarktwerking in de zorg waar wij ons altijd tegen hebben verzet. Dat is voor de PvdA-fractie reden om een dertigledendebat aan te vragen. Dat doe ik samen met de heer Van Gerven van de SP-fractie. Mevrouw Voortman (GroenLinks): Ik steun het verzoek. De voorzitter: Ik zie de heer Van Gerven bij de interruptiemicrofoon staan. Het debat is mede namens hem aangevraagd. De heer Van Gerven (SP): Ik heb nog een aanvullende opmerking. Ik zou het debat graag voeren voor het kerstreces als dat kan. Het gaat om maatregelen die volgend jaar moeten ingaan. Het is een bizar voorstel. Ik leg dit verzoek voor aan de voorzitter die over de agenda gaat. De voorzitter: Er is voldoende steun voor het debat. Ik zal het opnemen op de lijst met een spreektijd van drie minuten per fractie. Het woord is aan de heer Klaver. De heer Klaver (GroenLinks): Voorzitter. Ik vraag een hoofdlijnendebat aan over het bericht dat gisteren op NU.nl stond over de nog steeds grote inkomensverschillen. Mevrouw Karabulut (SP): Ik steun het verzoek in principe wel maar volgens wij kunnen wij dat onderwerp bespreken bij de begrotingsbehandeling van Sociale Zaken. De heer Van Hijum (CDA): Ik ben het volledig eens met de SP-fractie. De voorzitter: U klinkt er zelf een beetje verbaasd over. De heer Azmani (VVD): Ook de VVD-fractie kan de woorden van de SP-fractie waarderen. Wij kunnen dit beter bij de begrotingsbehandeling bespreken. Mevrouw Hamer (PvdA): Mevrouw Karabulut haalde mij de woorden uit de mond. Ik dacht namelijk ook dat een hoofdlijnendebat al gepland is te weten over de behandeling van de begroting van SZW. Mevrouw Koşer Kaya (D66): Ook ik moet de heer Klaver teleurstellen hoewel ik hem erg graag mag. Wij hebben al een hoofdlijnendebat gearrangeerd.De heer Dijkgraaf (SGP): De SGP-fractie steunt de SP-fractie formeel maar niet materieel. De heer Van den Besselaar (PVV): Het wordt wat eentonig maar wij voeren dat debat binnenkort. De voorzitter: Mijnheer Klaver hoewel wij u allemaal ontzettend graag mogen – dat wordt niet vaak gezegd – en hoewel ook mevrouw Karabulut vandaag een topdag heeft gaan wij het door u gevraagde debat niet houden. De heer Klaver (GroenLinks): Voorzitter. U begrijpt mijn teleurstelling dat wij toch geen apart hoofdlijnendebat over dit belangrijke onderwerp zullen voeren. Ik ben in ieder geval een dankbaar mens dat in zo groten getale is aangegeven dat de leden mij graag mogen. De voorzitter: Misschien kunnen wij daarvoor in het vervolg een aparte regeling maken. Ik geef het woord aan de heer Dijsselbloem namens de heer Plasterk. De heer Dijsselbloem (PvdA): Voorzitter. Collega Roemer laat weten dat hij mij ook leuk vindt! Namens de heer Plasterk vraag ik u op de plenaire agenda rekening te houden met een VAO op woensdag of donderdag naar aanleiding van het AO over de eurocrisis. De voorzitter: Wij zullen er rekening mee houden. Mevrouw Blanksma-van den Heuvel (CDA): Het AO moeten wij nog voeren. Het is toch wel bijzonder dat wij nu al weten dat wij niet tot zaken kunnen komen in een AO dat nog moet worden gevoerd. De voorzitter: Een vooraankondiging is heel gebruikelijk. Het kan zomaar zijn dat het niet nodig is. Het woord is aan mevrouw Hamer. Mevrouw Hamer (PvdA): Voorzitter. Wij werden gisteren opgeschrikt door het bericht dat PostNL 5000 mensen zal ontslaan. Daarmee komt het totale aantal mensen dat bij de post wordt ontslagen op 16.000. Om die reden willen wij graag per omgaande een brief van het kabinet ontvangen met antwoorden op de volgende vragen. Klopt dit bericht? Is er werk-naar-werkbegeleiding geregeld? Hoe staat het met de nieuwe arbeidsvoorwaarden? Wat wordt er voor deze mensen gedaan? Ik vraag dit bij deze regeling omdat de Postwet als hamerstuk op de agenda staat. Wij willen die wet graag behandelen op basis van de brief die wij zullen krijgen. De voorzitter: Wij zullen het stenogram doorgeleiden naar het kabinet. Het woord is aan de heer Van der Ham.De heer Van der Ham (D66): Mede namens de Partij van de Arbeid de PVV het CDA en GroenLinks vraag ik om uitstel van het debat over het wetsvoorstel Wijziging van onder meer de Wet op het voortgezet onderwijs in verband met onderwijskwaliteit onderwijstijd en vakanties (32640) waarvan morgen de derde termijn staat gepland. Kan dit debat tot volgende week uitgesteld worden? De voorzitter: U doet dit voorstel namens een meerderheid van de Kamer. Wij zullen dus daarmee instemmen en het afvoeren van de agenda. Het woord is aan de heer Schouw. De heer Schouw (D66): Voorzitter. Finland trok schouder aan schouder op met Nederland om de toetreding van Bulgarije en Roemenië tot het Schengengebied tegen te houden. Sinds gisteravond weten wij dat Finland tot het inzicht is gekomen dat dit een onbegaanbare weg is. Nu staat Nederland alleen in zijn poging om die toetreding te blokkeren. Mijn fractie ontvangt daarom graag per omgaande een brief van het kabinet waarin wordt bevestigd of ontkend dat dit bericht klopt. Bovendien willen wij graag weten welke positie Nederland inneemt nu het nog als enige zorgt voor die blokkade. De voorzitter: Wij zullen het stenogram doorgeleiden naar het kabinet.