5 Regeling van werkzaamheden Regeling van werkzaamheden De voorzitter: Ik deel de Kamer mee dat de Contactgroep Duitsland tot haar voorzitter heeft gekozen het lid Van Vliet. Ik stel voor toe te voegen aan de agenda van een van de volgende weken het wetsvoorstel Wijziging van de Wet arbeid en zorg en de Arbeidstijdenwet ter implementatie van een Richtlijn tot uitvoering van een gesloten herziene raamovereenkomst (33107). Ik stel voor toe te voegen aan de agenda: - het VAO duurzaam inkopen en palmolie met als eerste spreker het lid Ouwehand; - het VAO tuinbouw met als eerste spreker het lid Koopmans; - het VAO visserij met als eerste spreker het lid Hazekamp. Overeenkomstig de voorstellen van de voorzitter wordt besloten. De voorzitter: Het woord is aan de heer Kortenoeven. De heer Kortenoeven (PVV): Voorzitter. Ik rappelleer nogmaals net als twee weken geleden op de onbeantwoorde schriftelijke vragen aan de minister van Buitenlandse Zaken over de voortdurende vervolging van christenen in het islamitische koninkrijk Saudi-Arabië. De voorzitter: We zullen het stenogram doorgeleiden. Het woord is aan de heer El Fassed in plaats van de heer Grashoff. De heer El Fassed (GroenLinks): Voorzitter. Dat klopt. Ik heb een rappel op de onbeantwoorde schriftelijke vragen aan de staatssecretaris van Economische Zaken Landbouw & Innovatie over de bouw van een gigastal bij Grubbenvorst. De voorzitter: Ik zal het stenogram doorgeleiden. Het woord is aan de heer Van Gerven in plaats van mevrouw Karabulut. De heer Van Gerven (SP): Voorzitter. De SP-fractie wil graag een aantal vragen met spoed beantwoord zien die al heel lang liggen. Allereerst gaat dat om de vragen van mevrouw Karabulut en de heer Ulenbelt aan de ministers voor Immigratie en Asiel en van Veiligheid en Justitie en aan de staatssecretaris van Sociale Zaken en Werkgelegenheid over de klopjacht op de negroïde werkster. Die vragen stammen al van 20 december. Die mogen onderhand weleens beantwoord worden lijkt mij. Verder gaat het om de vragen van mevrouw Karabulut aan de staatssecretaris van Sociale Zaken en Werkgelegenheid over het feit dat de bezuinigingen op de sociale werkplaatsen averechts werken. Deze zijn van 18 januari.De voorzitter: We zullen het stenogram doorgeleiden. Het woord is aan mevrouw Vermeij. Mevrouw Vermeij (PvdA): Voorzitter. Voor het tweede achtereenvolgende kwartaal hebben we een forse daling in de economische groei. Het CBS heeft vanochtend verklaard dat we nu officieel mogen spreken van een recessie. De PvdA-fractie zou hierover graag het debat willen voeren met de minister-president en de minister van Financiën. Bovendien komen er morgen cijfers over de werkloosheid over 2011. Die kunnen we daar mooi bij betrekken. Mevrouw Berndsen (D66): D66 steunt het verzoek. De heer El Fassed (GroenLinks): Het is ietsje prematuur misschien omdat er nog heel veel aan zit te komen maar steun voor het verzoek. De heer Harbers (VVD): De VVD steunt het verzoek. Ik denk wel dat het het handigst is als we dit debat pas over een paar weken voeren omdat dan zoals mevrouw Vermeij al zegt nog meer gegevens beschikbaar zijn. Dat lijkt mij een logischer moment maar dat is een kleine suggestie van mijn kant. De heer Van Gerven (SP): Steun voor het verzoek. De heer Van Hijum (CDA): Wij verzetten ons er ook niet tegen maar ik denk dat de suggestie van de heer Harbers correct is om het debat over een paar weken te houden op het moment dat we over meer informatie beschikken. De voorzitter: Mevrouw Vermeij u hebt ruime steun voor het verzoek. Ik stel voor dat u met degenen die het verzoek steunen eens even de koppen bij elkaar steekt over wat nu echt een goed moment is om een goed debat met een goede focus te kunnen voeren. Mevrouw Vermeij (PvdA): Dat lijkt mij een uitstekende gedachte voorzitter. We hebben een week reces dus wat mij betreft hebben we ook mooi de tijd om dat af te spreken. De voorzitter: Ik stel voor dat we dan ook eens even de lijst met dertigledendebatten daarbij nemen om te kijken of daarop onderwerpen staan die we in een keer allemaal tegelijk diepgaand kunnen behandelen. Mevrouw Vermeij (PvdA): Dat moet dit niet in de weg staan want dit is echt zeer urgent. Op dit moment gebeurt er een hoop buiten de Kamer. Er is sprake van een recessie. Wij willen dat debat daarom zo snel mogelijk voeren. De voorzitter: Het is mij helemaal duidelijk. Ik zal in overleg met mevrouw Vermeij de spreektijden vaststellen. Ik hoor mevrouw Agema zeggen dat dit debat dan wel helemaal ach-teraan de lijst komt maar het is een debat mevrouw Agema geen dertigledendebat. Al die meedenkhulp is zo fijn. Mijnheer Van Gerven hebt u nog eigen rappels? De heer Van Gerven (SP): Voorzitter. Ik vraag de staatssecretaris van VWS hier aanwezig om schriftelijke vragen die nog onbeantwoord zijn zo snel mogelijk te beantwoorden. Het gaat om vragen over de brandonveiligheid in zorginstellingen. Deze zijn 20 december 2011 gesteld. Er is een uitstelbericht gekomen en dit is al het tweede rappel. De SP-fractie heeft vorige week ook gerappelleerd. Als de vragen niet schriftelijk beantwoord worden kunnen zij wellicht worden aangemeld voor de mondelinge vragen direct na het reces. De voorzitter: Ik zal het stenogram doorgeleiden naar het kabinet. Het woord is aan mevrouw Dikkers. Mevrouw Dikkers (PvdA): Voorzitter. De situatie tussen Noord- en Zuid-Sudan oftewel tussen Sudan en de nieuwe Republiek Zuid-Sudan verslechtert per dag. Ik wil graag een brief van het kabinet met een update van de situatie en de inzet van Nederland voor een oplossing voor het geweld. De heer El Fassed (GroenLinks): Ik steun het verzoek. De voorzitter: Ik zal het stenogram doorgeleiden naar het kabinet. Het woord is aan mevrouw Van Veldhoven. Mevrouw Van Veldhoven (D66): Voorzitter. Ik vraag staatssecretaris Atsma morgenavond aanwezig te zijn bij het debat over het natuurakkoord. De voorzitter: Ik zal het stenogram doorgeleiden naar het kabinet.