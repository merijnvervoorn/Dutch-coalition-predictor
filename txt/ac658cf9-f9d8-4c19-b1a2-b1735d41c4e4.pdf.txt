17 Stemmingen moties Duurzame gewasbescherming Aan de orde zijn de stemmingen over aangehouden moties ingediend bij het debat over Duurzame gewasbescherming te weten: - de gewijzigde motie-Ouwehand/Schouw over een verbod op de verkoop van glyfosaat aan particulieren (27858 nr. 193 was nr. 164); - de gewijzigde motie-Ouwehand over een verbod op de verkoop van chemische bestrijdingsmiddelen voor particulieren (27858 nr. 196 was nr. 167). (Zie vergadering van 3 juli 2013.) De voorzitter: De gewijzigde motie-Ouwehand/Schouw (27858 nr. 193 was nr. 164) is in die zin nader gewijzigd dat zij thans luidt: De Kamer gehoord de beraadslaging constaterende dat de Kamer eerder de motie-Grashoff heeft aangenomen (32372 nr. 65) waarin de regering werd verzocht een verbod in te stellen voor gebruik van gewasbeschermingsmiddelen met glyfosaat voor niet-commerciÃ«le doeleinden; constaterende dat de regering wel beperkingen instelt op het gebruik van glyfosaat door particulieren door het gebruik van glyfosaat door particulieren op verhardingen te verbieden maar de verkoop van glyfosaat aan particulieren wel blijft toestaan; constaterende dat dit een situatie oplevert die niet te handhaven is; verzoekt de regering de verkoop van glyfosaat aan particulieren per november 2015 te verbieden en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 240 was nr. 193 (27858). Ik stel vast dat wij hier nu over kunnen stemmen. In stemming komt de nader gewijzigde motie-Ouwehand/Schouw (27858 nr. 240 was nr. 193). De voorzitter: Ik constateer dat de aanwezige leden van de fracties van de PVV de ChristenUnie 50PLUS D66 GroenLinks de PvdA de PvdD en de SP voor deze nader gewijzigde motie hebben gestemd en de aanwezige leden van de overige fracties ertegen zodat zij is aangenomen.In stemming komt de gewijzigde motie-Ouwehand (27858 nr. 196 was nr. 167). De voorzitter: Ik constateer dat de aanwezige leden van de fracties van de ChristenUnie D66 GroenLinks en de PvdD voor deze gewijzigde motie hebben gestemd en de aanwezige leden van de overige fracties ertegen zodat zij is verworpen. Mevrouw Ouwehand (PvdD): Voorzitter. Nu de motie die vraagt om een verbod van de verkoop van glyfosaat aan particuleren is aangenomen willen ik en de mede-indiener de heer Schouw heel graag weten hoe het kabinet die gaat uitvoeren. Dus zou u de staatssecretaris willen vragen om een brief daarover naar de Kamer te sturen? De voorzitter: Ik zal het stenogram van dit deel van de vergadering en het daarin gedane verzoek doorgeleiden naar de regering.