76 Evaluatie pilot met een Mobiele Dodings Unit (MDU) en waterverstrekking vleeskuikens en vleeskuikenouderdieren Aan de orde is het VSO Evaluatie pilot met een Mobiele Dodings Unit (MDU) en waterverstrekking vleeskuikens en vleeskuikenouderdieren (33835 nr. 157). De voorzitter: Aan de orde is het VSO Evaluatie pilot met een Mobiele Dodings Unit (MDU) en waterverstrekking vleeskuikens en vleeskuikenouderdieren. Dat is een hele mond vol. Maar we gaan gestaag verder. De tussenstand is dat we nog zes VSO's voor de boeg hebben. Dan komt het zomerreces in beeld. Ik geef het woord aan de heer Wassenberg van de Partij voor de Dieren. De heer Wassenberg (PvdD): Dank voorzitter. Ik heb twee moties. Ik zal geen lange inleidingen geven want dat gaat allemaal van de tijd af en ik denk dat de moties ook voor zich spreken. Motie De Kamer gehoord de beraadslaging constaterende dat de pilot met de mobiele dodingsunits (MDU's) in de zomer van 2019 is geëvalueerd door de afdelingen Keuren en Handhaven van de NVWA; overwegende dat deze evaluatie en bijbehorende documenten waardevolle informatie bevatten over de voor- en nadelen van mobiele slachthuizen in de praktijk; verzoekt de regering deze evaluatie en bijbehorende stukken naar de Kamer te sturen en gaat over tot de orde van de dag. De voorzitter: Deze motie is voorgesteld door het lid Wassenberg. Naar mij blijkt wordt de indiening ervan voldoende ondersteund. Zij krijgt nr. 162 (33835). De heer Wassenberg (PvdD): Mijn tweede motie is iets langer. Motie De Kamer gehoord de beraadslagingconstaterende dat de pilot met de mobiele dodingsunits (MDU's) is gepresenteerd als noodoplossing voor dieren die zo veel pijn hebben dat ze niet meer mogen worden vervoerd; constaterende dat tijdens de pilotperiode in Friesland en Groningen in een jaar tijd bijna 2.000 koeien zijn aangemeld voor slachting in de MDU's; constaterende dat op de website van de exploitant van de MDU's wordt geadverteerd met "geen risico's meer op boetes en overtredingen" en "doodmelding op naam van slachthuis en niet op naam van de veehouder" en dat daarbij wordt beloofd dat de dierenarts "niet de intentie [heeft] om zich inhoudelijk te gaan bemoeien met de bedrijfsvoering van de veehouderij"; constaterende dat NVWA-medewerkers tijdens de pilot signaleerden dat sommige veehouders hun dieren de benodigde zorg onthielden omdat het toedienen van medicatie of pijnstilling zou betekenen dat het vlees dan niet gebruikt zou mogen worden voor menselijke consumptie; constaterende dat de inzet van de MDU daarmee dierenleed in de hand werkte; constaterende dat hieruit blijkt dat niet dierenwelzijn maar het faciliteren van de sector centraal heeft gestaan bij de pilot met de mobiele dodingsunits; spreekt uit dat de inzet van de mobiele dodingsunits niet op deze manier mag worden voortgezet en gaat over tot de orde van de dag. De voorzitter: Deze motie is voorgesteld door het lid Wassenberg. Naar mij blijkt wordt de indiening ervan voldoende ondersteund. Zij krijgt nr. 163 (33835). Dank u wel. Dan is nu het woord aan de heer De Groot namens D66. Gaat uw gang. De heer De Groot (D66): Dank u voorzitter. Ik heb één motie. Motie De Kamer gehoord de beraadslaging overwegende dat de Mobiele Dodings Unit (MDU) potentie heeft om het slachtproces diervriendelijker te maken; overwegende dat uit de pilot met de MDU is gebleken dat er aandachtspunten zijn met betrekking tot de voedselveiligheid en dierenwelzijn; constaterende dat de minister na de zomer een keuze maakt over de voortzetting van de MDU;verzoekt de regering om bij verdere toepassing van de MDU de voedselveiligheid en dierenwelzijn te borgen en gaat over tot de orde van de dag. De voorzitter: Deze motie is voorgesteld door het lid De Groot. Naar mij blijkt wordt de indiening ervan voldoende ondersteund. Zij krijgt nr. 164 (33835). Dank u wel. Dan is nu het woord aan de heer Futselaar van de SP. De heer Futselaar (SP): Dank u wel. Motie De Kamer gehoord de beraadslaging constaterende dat advies is uitgebracht om waterverstrekking aan vleeskuikenouderdieren permanent te laten zijn; overwegende dat de beschikbaarheid van water een primaire levensbehoefte is; verzoekt de regering om niet langer toe te staan dat dieren geen permanente toegang tot water hebben en daartoe met een wetsvoorstel te komen en gaat over tot de orde van de dag. De voorzitter: Deze motie is voorgesteld door het lid Futselaar. Naar mij blijkt wordt de indiening ervan voldoende ondersteund. Zij krijgt nr. 165 (33835). De heer Futselaar (SP): Dank u wel. De voorzitter: Dank. De vergadering wordt enkele ogenblikken geschorst. De voorzitter: Ik geef de minister het woord. Minister Schouten: Dank u wel voorzitter. Ik heb drie moties. De eerste motie is een motie van de heer Wassenberg op stuk nr. 162 waarin gevraagd wordt om de evaluatie en de bijbehorende stukken naar de Kamer te sturen. Die motie kan ik oordeel Kamer geven. De evaluatie wordt opgesteld door BuRO enis openbaar. We kunnen u die toesturen inclusief de in de bijlage genoemde stukken. Als deze motie wordt aanvaard kunnen we dat doen en daarmee is de motie oordeel Kamer. De tweede motie op stuk nr. 163 loopt vooruit op een afweging die ik nog zal gaan maken. Dat heb ik ook aangegeven bij ... Ik wacht even want de heer Wassenberg meldt zich. De heer Wassenberg (PvdD): Om de stemming iets sneller te laten verlopen: als de minister me toezegt dat ze het naar de Kamer zal sturen kan ik de motie intrekken. Minister Schouten: Ik kan 'm ook overnemen. Dat is ook prima. Maar ik kan ook toezeggen dat ik het zal toesturen. De heer Wassenberg (PvdD): Dan trek ik bij dezen de motie in. De voorzitter: Aangezien de motie-Wassenberg (33835 nr. 162) is ingetrokken maakt zij geen onderwerp van beraadslaging meer uit. Minister Schouten: Goed de tweede motie ga ik ontraden. De beheersmaatregelen op risico's zijn in kaart gebracht. We gaan het nu ook uitwerken. Ik zal na de zomer aangeven wat het besluit is en ik ga daar nu niet op vooruitlopen. Ik ga deze motie dus ontraden. Dan de derde motie van de heer Futselaar op stuk nr. 165. Hij heeft het eerst over de vleeskuikenouderdieren maar in de motie zelf gaat het ... De voorzitter: De derde motie is de motie van de heer De Groot. Minister Schouten: Excuus. Dat is waar. Ik moet even de goede motie erbij pakken. De motie van de heer De Groot op stuk nr. 164 vraagt om bij de verdere toepassing van de MDU de voedselveiligheid en het dierenwelzijn te borgen. Zoals gezegd ga ik nog een keuze maken over wat met de MDU te doen. Dit lijken me dan uiteraard de zaken te zijn die we willen gaan borgen. Daarmee kan ik deze motie ook oordeel Kamer geven. Dan de vierde motie. Ik kom nu echt bij de heer Futselaar uit! In de motie heeft hij het eerst over de vleeskuikenouderdieren maar in het verzoek vraagt hij om niet langer toe te staan dat álle dieren geen permanente toegang tot water hebben. Dat is wel een hele brede motie en dat lijkt me ook een wel heel breed verzoek. Dat kan ik dus niet toezeggen en daarom ontraad ik deze motie.De voorzitter: Meneer Futselaar uw motie wordt ontraden. De heer Futselaar (SP): En als ik het dictum zou terugbrengen tot specifiek de vleeskuikenouderdieren? Minister Schouten: In de sectorplannen hebben we vorig jaar al aangegeven dat een van de punten de waterverstrekking aan vleeskuikenouderdieren is. Ik heb met de sector afgesproken dat zij zelf met een plan van aanpak komt om de situatie te verbeteren. Ik wil die afspraak nakomen en de sector ook echt de kans geven om met een goed voorstel te komen. Als de sector dat niet tijdig doet en met een plan van aanpak komt dat onvoldoende is dan zal ik een beleidsregel opstellen. In die volgorde wil ik het doen en dat wil zeggen dat ik nu eerst de sector de kans geef om de afspraak na te komen. Zo niet dan ga ik een beleidsregel doen en niet een wetsvoorstel. Maar dan ontraad ik nog steeds deze motie. De voorzitter: De motie op stuk nr. 165 wordt ontraden. Dank u wel. De beraadslaging wordt gesloten. De vergadering wordt enkele ogenblikken geschorst.