28 Stemmingen moties Digitale Berichtenbox MijnOverheid Aan de orde zijn de stemmingen over moties ingediend bij het debat over de digitale Berichtenbox MijnOverheid te weten: - de motie-Omtzigt over de Berichtenbox van de Belastingdienst (26643 nr. 515); - de motie-Leijten over een actieve keuze voor digitale post (26643 nr. 516); - de motie-Özütok over het verbeteren van de Berichtenbox (26643 nr. 518). (Zie vergadering van 1 februari 2018.) De voorzitter: Op verzoek van de heer Omtzigt stel ik voor zijn motie (26643 nr. 515) aan te houden. Daartoe wordt besloten. De voorzitter: Ik geef gelegenheid tot het afleggen van een stemverklaring vooraf. Het woord is aan de heer Azarkan namens DENK. De heer Azarkan (DENK): Dank u wel voorzitter. In de motie op stuk nr. 518 van mevrouw Özütok van GroenLinks wordt een generaliserende aanname gedaan die wij niet delen. In deze motie wordt namelijk gesteld dat mensen met een migratieachtergrond en ouderen minder digitaal vaardig zijn. Die aanname deelt de DENK-fractie niet. DENK verzet zich ertegen dat GroenLinks alle ouderen en mensen met een migratieachtergrond op generaliserende wijze in verband brengt met een gebrek aan digitale vaardigheden. Dat geldt misschien voor een deel van deze groepen maar niet voor de groepen als geheel. Heel veel van deze ouderen en heel veel mensen met een migratieachtergrond hebben prima digitale vaardigheden en die willen niet door GroenLinks als zodanig worden weggezet. Desondanks geloven wij in de goede bedoelingen van deze motie en zullen wij voorstemmen. (Hilariteit) De voorzitter: Nou u bouwt de spanning goed op. Dank u wel. Dan gaan we stemmen. In stemming komt de motie-Leijten (26643 nr. 516). De voorzitter: Ik constateer dat de leden van de fracties van de SP de PvdD DENK 50PLUS de PVV en FvD voor deze motiehebben gestemd en de leden van de overige fracties ertegen zodat zij is verworpen. In stemming komt de motie-Özütok (26643 nr. 518). De voorzitter: Ik constateer dat de leden van de fracties van de SP de PvdA GroenLinks de PvdD DENK 50PLUS D66 de VVD de SGP het CDA de ChristenUnie en FvD voor deze motie hebben gestemd en de leden van de fractie van de PVV ertegen zodat zij is aangenomen. Daarmee zijn wij aan het einde gekomen van de stemmingen. Ik schors de vergadering voor enkele ogenblikken. De vergadering wordt enkele ogenblikken geschorst.