6 Tweede resultatenoverzicht realisatieplan visie Waardevol en verbonden Aan de orde is het tweeminutendebat Tweede resultatenoverzicht realisatieplan visie Waardevol en verbonden (35925-XIV nr. 8). De voorzitter: We gaan gelijk door met het derde debat met de minister van Landbouw Natuur en Voedselkwaliteit. Dat betreft het tweeminutendebat Tweede resultatenoverzicht realisatieplan visie Waardevol en verbonden. Er zijn twee sprekers van de zijde van de Kamer die zich hebben aangemeld met spreektijd. Allereerst mevrouw Vestering die zal spreken namens de Partij voor de Dieren. Gaat uw gang. Mevrouw Vestering (PvdD): Dank u wel voorzitter. De visie op kringlooplandbouw van deze minister heeft pijnlijk weinig resultaten geboekt en dat is ook niet vreemd want in het resultatenoverzicht lezen we dat het concept "kringlooplandbouw" nog steeds niet concreet gedefinieerd is. Hoe kun je resultaten boeken als je niet eens hebt afgesproken wat "kringlooplandbouw" nu eigenlijk is en hoe groot die kringloop mag zijn? Dat was politiek natuurlijk handig in de afgelopen jaren maar het is meer dan tijd om duidelijkheid te bieden ook aan boeren. In Nederland hebben we meer stront dan grond met ernstige gevolgen voor de waterkwaliteit in Nederland. Maar in een gesloten kringloop produceer je niet meer mest dan goed is voor de bodem en het water. Je produceert niet meer mest dan je op het land kwijt kan en in een gesloten kringloop exporteer je een mestoverschot niet naar het buitenland waar de bodem en de waterkwaliteit ook onder druk staan. In een gesloten kringloop is alles in balans. Het mestoverschot wegwerken met mestvergisting en mestverwerking hoeft dan niet meer. De Kamer heeft recent een motie aangenomen om mestvergisters uit de SDE++-subsidie voor duurzame energie te halen. Dat is een mooie stap om deze vorm van greenwashing van mest niet langer te stimuleren. Maar de kringloopvisie is hier nog niet op aangepast. De Partij voor de Dieren vraagt de minister dan ook om in navolging van de aangenomen motie-Ouwehand mestvergisting ook uit haar kringloopvisie te halen. Daarom dien ik de volgende motie in. Motie De Kamer gehoord de beraadslaging overwegende de aangenomen motie-Ouwehand (35925 nr. 31) die verzoekt mestvergisters uit te sluiten van de SDE++-subsidie;verzoekt de regering om haar kringloopvisie voor de landbouw aan te passen op deze nieuwe realiteit zonder de stimulering van nieuwe mestvergistingsinstallaties en gaat over tot de orde van de dag. De voorzitter: Deze motie is voorgesteld door het lid Vestering. Zij krijgt nr. 12 (35925-XIV). Dank voor uw inbreng. Inmiddels hebben de andere leden aangegeven af te zien van hun spreektijd. Er is één motie ingediend. Die moet even gekopieerd worden voor de minister dus we gaan een enkele minuut schorsen. Zodra de motie er is heropen ik het debat. De vergadering wordt enkele ogenblikken geschorst. De voorzitter: Aan de orde is de reactie van de minister in het tweeminutendebat over het Tweede resultatenoverzicht realisatieplan visie Waardevol en verbonden. Ik geef de minister het woord voor de appreciatie van de ingediende motie. Minister Schouten: Voorzitter. Deze motie verzoekt de stimulering van nieuwe mestvergistingsinstallaties niet meer op te nemen in mijn kringloopvisie. De kringloopvisie heeft nooit de stimulering vooropgezet. Het is een feit dat ze bestaan. Daar hebben we mee gerekend. Maar deze motie vraagt iets niet op te nemen wat niet in de visie staat dus ik moet deze motie ontraden. Tot zover. De voorzitter: Dank u wel. Daarmee zijn we aan het einde gekomen van dit tweeminutendebat. De beraadslaging wordt gesloten. De voorzitter: Over de ingediende motie zal aanstaande dinsdag worden gestemd. Daarmee zijn we aan het einde gekomen van dit onderwerp. Ik ga tot 12.20 uur schorsen en dan vervolgen we het debat met de staatssecretaris van Sociale Zaken en Werkgelegenheid. De vergadering wordt van 12.15 uur tot 12.29 uur geschorst.