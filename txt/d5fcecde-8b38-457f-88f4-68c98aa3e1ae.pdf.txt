5 Afscheid van de waarnemend Griffier de heer G.J.A. Hamilton Afscheid van de waarnemend Griffier de heer G.J.A. Hamilton Aan de orde is het afscheid van de waarnemend Griffier de heer G.J.A. Hamilton. De voorzitter: Aan de orde is het afscheid van de waarnemend Griffier. De Tweede Kamer is veel dank verschuldigd aan Geert Jan Hamilton. Hij hielp ons uit de brand op een cruciaal moment. Vorig jaar stapte de Griffier en het volledige managementteam plots op. Dat dompelde de ambtelijke organisatie in een grote crisis. Dat gebeurde op een vrijdag. Goede raad was duur. Een Griffier vind je niet zomaar even. Het is iemand die moet beschikken over een unieke set vaardigheden en kennis. Voorzitter Bergkamp had dat weekeinde een briljante ingeving. Ze herinnerde zich een Griffier van de Eerste Kamer die een paar jaar eerder met pensioen was gegaan. Er werd een gesprek opgezet. Toen ik die woensdag dit gebouw binnenkwam zag ik daar een oudere gedistingeerde heer zitten met een rolkoffertje. Het was Geert Jan Hamilton. Het Presidium was er snel uit. Hamilton werd waarnemend Griffier. Uniek. Hij maakte dus promotie tijdens zijn pensioen: van de Eerste Kamer naar de Tweede Kamer. Hij kan de geschiedenisboekjes in als iemand die zowel Griffier van de senaat als van de Tweede Kamer is geweest. In plaats van de huiselijke gezelligheid met zijn vriendin in het lommerrijke Mook nabij Nijmegen betekende dit een werkweek vanuit een kil hotel. Maar je deed het graag Geert Jan. Een oud Nederlands spreekwoord luidt: in tijden van nood leert men zijn vrienden kennen. Wij verkeerden in nood en jij was een vriend. Dat zullen we niet licht vergeten. Jij hebt ons door zware stormen heen geleid. Ik zeg vaarwel tegen een steun en toeverlaat van het Presidium. Jij en ik delen een bewondering voor Titus Brandsma de grote verzetsstrijder — sint Titus Brandsma want heilig verklaard. Toen ik zijn biografie herlas trof ik in het dankwoord zowaar jouw naam aan. Er bleek een zeer interessante familieband te bestaan tussen jou en Titus. We mochten daar graag over praten. Ik zal die gesprekken missen. Geert Jan straks daal jij af in de parkeergarage en dan rijd je terug naar je pensioen. We wensen je daar veel geluk toe. Het ga je goed en we zullen aan je blijven denken. Straks na de beëdiging van de nieuwe Griffier is er gelegenheid de heer Hamilton nog even de hand te schudden. Dat is dus de gaande man.