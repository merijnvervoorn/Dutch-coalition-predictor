5 Beëdiging van mevrouw Y. Bijenhof (VVD) Aan de orde is de beëdiging van mevrouw Y. Bijenhof (VVD). De voorzitter: Aan de orde is de beëdiging van een nieuwe collega. Daartoe geef ik allereerst het woord aan de heer Ellian tot het uitbrengen van verslag namens de commissie voor het onderzoek van de Geloofsbrieven. Aan u het woord. Dan moet er wel een verslag zijn. Ik hoor dat dat wordt gebracht. De heer Ellian: Ik kan doen alsof ik het uit mijn hoofd kan. Komt goed. De voorzitter: Gaat uw gang meneer Ellian. De heer Ellian: Dit wekt natuurlijk de verwachting dat ik het de volgende keer uit mijn hoofd doe. Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw Y. Bijenhof te Almelo. De commissie is tot de conclusie gekomen dat mevrouw Y. Bijenhof te Almelo terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en overige aanwezigen in de zaal voor zover mogelijk te gaan staan. Mevrouw Bijenhof is in het gebouw der Kamer aanwezig om de voorgeschreven verklaringen en beloften af te leggen.Ik verzoek de Griffier haar binnen te leiden. (Mevrouw Bijenhof wordt binnengeleid door de Griffier.) (Er gaat een mobiele telefoon af.) De voorzitter: We hebben allemaal gezien wie het is hè? Excuus. De door u af te leggen verklaringen en beloften luiden als volgt: "Ik verklaar en beloof dat ik om tot lid van de StatenGeneraal te worden benoemd rechtstreeks noch middellijk onder welke naam of welk voorwendsel ook enige gift of gunst heb gegeven of beloofd. Ik verklaar en beloof dat ik om iets in dit ambt te doen of te laten rechtstreeks noch middellijk enig geschenk of enige belofte heb aangenomen of zal aannemen. Ik beloof trouw aan de Koning aan het Statuut voor het Koninkrijk en aan de Grondwet. Ik verklaar en beloof dat ik de plichten die mijn ambt mij oplegt getrouw zal vervullen." Mevrouw Bijenhof (VVD): Dat verklaar en beloof ik. De voorzitter: Dank u wel. Dan wil ik u feliciteren met dat u onderdeel bent van de Tweede Kamer. Heel veel succes de komende periode. Ik schors de vergadering voor een enkel moment zodat u de felicitaties in ontvangst kan nemen. De vergadering wordt enkele ogenblikken geschorst.