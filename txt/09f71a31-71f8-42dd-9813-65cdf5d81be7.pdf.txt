7 Regeling van werkzaamheden De voorzitter: Ik stel voor dinsdag 14 december aanstaande ook te stemmen over: - het wetsvoorstel Invoering van delegatiegrondslagen ten behoeve van aanvullende regelingen voor het verstrekken van vergoedingen in het kader van de hersteloperatie toeslagen (Wet delegatiebepalingen hersteloperatie toeslagen) (35957) en de daarbij ingediende moties. Ik deel aan de Kamer mee dat de fractie van Volt bij de stemmingen op dinsdag 7 december jongstleden over de moties-Bisschop (35925-XIV nrs. 73 en 74) en de motie-Van der Plas/Van Campen (35925-XIV nr. 79) geacht wenst te worden tegen deze moties te hebben gestemd. Het lid Omtzigt wenst geacht te worden vóór de motie-Kwint (35925-XVI nr. 108) te hebben gestemd. Op verzoek van de initiatiefnemer stel ik voor de Afdeling advisering van de Raad van State advies te vragen over de nota van wijziging inzake het voorstel van wet van het lid Van der Lee tot wijziging van de Wet op de dividendbelasting 1965 en enkele andere belastingwetten in verband met de invoering van een conditionele eindafrekening (Spoedwet conditionele eindafrekening dividendbelasting). Overeenkomstig de voorstellen van de voorzitter wordt besloten. De voorzitter: Daarmee zijn wij aan het eind gekomen van deze korte regeling van werkzaamheden. De heer Omtzigt. De heer Omtzigt (Lid Omtzigt): Voorzitter. U stelt voor om de Wet delegatiebepalingen hersteloperatie toeslagen in stemming te brengen. Dat WGO is op een nogal vreemde manier geëindigd. Ik zou willen vragen om dat in ieder geval een week aan te houden. Of tot na het kerstreces. De voorzitter: Dit heeft de commissie aangemeld. Dit is dus de wens vanuit de commissie. Ik zou dus willen voorstellen om uw verzoek even richting de commissie kenbaar te maken. Dit is een besluit geweest van de commissie. De heer Omtzigt (Lid Omtzigt): Ik ga proberen om 'm terug te krijgen in de commissievergadering. Er zijn namelijk nog allerlei openstaande vragen. De regering wilde het doorzetten. Het was in mijn ogen niet zo dat de commissie daar een duidelijk besluit over heeft genomen. Maar dat neem ik even met de commissie op.De voorzitter: Graag. En als er iets anders uit komt horen wij dat weer terug. Ik dank u wel. Dan schors ik de vergadering voor een enkel moment. Daarna starten we met het debat over de huisvesting van statushouders. De vergadering wordt enkele ogenblikken geschorst.