20 Nederlandse taaleis aan buitenlandse studenten Aan de orde is het VSO Nederlandse taaleis aan buitenlandse studenten bij Engelstalige mbo-opleidingen (31524 nr. 243). De voorzitter: Ook dit betreft een verslag van een schriftelijk overleg. Hierover heeft dus geen debat plaatsgevonden. De heer Van Meenen (D66): Voorzitter. D66 is blij dat de minister het voor buitenlandse mbo-studenten gemakkelijker wil maken om hun diploma te behalen. Wij zijn het dus volledig eens over de inhoud maar op het gebied van de uitvoering helaas niet. In oktober 2013 heeft mijn fractie dit probleem al aangekaart en nu bijna twee jaar later heeft de minister het nog steeds over een voornemen en is de inzet erop gericht om dit per studiejaar 2017-2018 te regelen maar het had al kunnen zijn geregeld. Mijn fractie wil meer ambitie van dit kabinet. Niet op de handen zitten en nog eens twee jaar studeren op een relatief simpele wetswijziging. Ik zou zeggen tegen de minister: ga aan de slag en wel zo snel mogelijk. Volgend schooljaar zal lastig worden — dat begrijpt mijn fractie — maar 2016-2017 moet haalbaar zijn. Vandaar de volgende motie. Motie De Kamer gehoord de beraadslaging overwegende dat het probleem van de exameneis Nederlands voor buitenlandse studenten bij Engelstalige mboopleidingen al in oktober 2013 is aangekaart; constaterende dat het kabinet voornemens is pas met ingang van studiejaar 2017-2018 een oplossing te bieden door middel van een wetswijziging; verzoekt de regering meer ambitie te tonen en de voorgenomen wetswijziging en de daaruit voortvloeiende oplossing in werking te laten treden per studiejaar 2016-2017 en gaat over tot de orde van de dag. De voorzitter: Deze motie is voorgesteld door het lid Van Meenen. Naar mij blijkt wordt de indiening ervan voldoende ondersteund. Zij krijgt nr. 245 (31524). De voorzitter: Verder hebben zich geen sprekers gemeld van de kant van de Kamer. We wachten even op het uitdelen van de motie. Ik hoop dat de minister daarna snel in staat is om te antwoorden.De vergadering wordt enkele ogenblikken geschorst. Minister Bussemaker: Voorzitter. Ik ontraad de aanneming van de motie-Van Meenen op stuk nr. 245. Ik zeg er wel bij dat ik de heer Van Meenen al heb toegezegd dat wij dit gaan regelen. Als ik dat toezeg wil ook ik het liefst dat dit zo snel mogelijk gebeurt. Liever in 2016 dan in 2017; dat is mijn streven. Of ik dat ga halen ligt niet alleen aan mij. Het maken van een wet ook van een relatief eenvoudige wet kan zomaar anderhalf tot twee jaar duren. Ik heb dat niet alleen zelf in handen. Ik ben afhankelijk van de Raad van State en ik ben afhankelijk van de Tweede Kamer. Als de Kamer besluit om geen schriftelijke ronde te houden en het wetsvoorstel direct als hamerstuk af te doen is het een heel ander verhaal dan wanneer ik moet wachten tot er ruimte is op de plenaire agenda. Wij zijn dan ook een aantal weken kwijt met schriftelijke rondes. Dat geldt ook voor de Eerste Kamer. Ik kan dus niet op voorhand beloven dat ik 2016-2017 haal. Ik kan wel toezeggen dat ik graag mijn best doe om het snel voor elkaar te krijgen. Ik zal blij zijn als dat lukt maar als ik zie wat er nog moet gebeuren kan ik er niet van uitgaan dat ik dat vanzelfsprekend ga halen. daarom ontraad ik de motie. De heer Van Meenen (D66): Ik denk dat wij dan gelukkig heel dicht bij elkaar zitten. Volgens mij zijn wij er in het verleden ook wel in geslaagd om bepaalde wetten — ik noem een zeker studievoorschot — binnen een redelijke tijd door het parlement te krijgen. Ik denk dat het kan. Maar als ik de motie iets anders formuleer kan de minister deze wellicht als een extra aanmoediging opvatten voor iedereen die er maar mee bezig is. Stel dat ik het dictum formuleer in de trant van "... er alles aan te doen om ..." zou dat dan helpen? Minister Bussemaker: Het zou heel prettig zijn als de heer Van Meenen daartoe bereid zou zijn. Dan kan ik het oordeel aan de Kamer laten. Dan is het vooral een oproep aan uzelf en uw collega's ook ter overzijde aan de Raad van State en aan anderen om ervoor te zorgen dat het niet langer duurt dan echt noodzakelijk is. De heer Van Meenen (D66): Goed. Dan zal ik een wijziging van de motie laten opstellen met deze strekking. De beraadslaging wordt gesloten. De voorzitter: De motie-Van Meenen op stuk nr. 245 zal door de indiener worden gewijzigd. Hopelijk zal de stemming over de gewijzigde motie alsnog aanstaande dinsdag kunnen plaatsvinden. De vergadering wordt enkele ogenblikken geschorst.