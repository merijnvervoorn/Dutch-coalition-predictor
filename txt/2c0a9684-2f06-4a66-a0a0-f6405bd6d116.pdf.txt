7 Regeling van werkzaamheden De voorzitter: Het woord is aan de heer Segers. De heer Segers (ChristenUnie): Voorzitter. Eind vorig jaar heb ik samen met de heer Oskam en mevrouw Kooiman schriftelijke vragen over gokken gesteld. Voor de beantwoording daarvan is uitstel gevraagd. Ik heb recentelijk gerappelleerd maar we hebben nog steeds geen antwoord op die vragen gekregen. Daarom rappelleer ik nog een keer. Een volgende stap zou het stellen van mondelinge vragen kunnen zijn. Ik kondig dat vast aan want als er geen antwoord op onze vragen komt is er geen andere weg dan de vragen die niet schriftelijk beantwoord worden plenair te stellen. De voorzitter: Wilt u die vragen dan voor dinsdag 12.00 uur beantwoord hebben? Dan kunnen we ze dinsdag meenemen in het mondelinge vragenuur mocht er voor die tijd geen antwoord zijn. De heer Segers (ChristenUnie): Heel graag. De voorzitter: Ik zal het stenogram van dit gedeelte van de vergadering doorgeleiden naar het kabinet. Middels het stenogram laat ik het kabinet ook weten dat mochten de vragen dinsdag niet beantwoord zijn deze in het mondelinge vragenuur zullen worden gesteld. Het woord is aan mevrouw Dikkers. Mevrouw Dikkers (PvdA): Voorzitter. Wij zouden aanstaande donderdag een debat hebben over vis en vlees met een spreektijd van vier minuten per fractie. Wij zouden graag zien dat die spreektijd verruimd wordt omdat het debat over twee zware onderwerpen gaat. Het algemeen overleg dat wij daarvoor zouden houden hebben wij speciaal met het oog op dit debat verplaatst. Wij zouden dus erg graag wat meer ruimte willen hebben om hierover met elkaar te praten. Ik neem aan dat mijn collega's dit verzoek van harte toejuichen. De heer Geurts (CDA): Ik heb me verbaasd over het voorstel van de PvdA-fractie om het algemeen overleg van de agenda te halen. Daarna is het debat ook van de plenaire agenda verdwenen. Wij hebben er geen oordeel over dat het plenaire debat eraf is — wij snappen dat — maar het wekt wel verbazing dat er nu wordt gevraagd om een uitbreiding van de spreektijd. De PvdA doet eerst zelf het voorstel om het AO te schrappen en vraagt vervolgens om een uitbreiding van de spreektijd in het plenaire debat dat wellicht over drie weken plaats-vindt. Laten we snel dat AO inplannen en het hele plenaire debat vergeten. Dat gaat veel sneller. De heer De Liefde (VVD): Wat ons betreft hoeft de spreektijd voor dit plenaire debat niet uitgebreid te worden. Het AO dat is uitgesteld wordt binnenkort opnieuw ingepland. Daarin kan verder worden doorgepraat over dit onderwerp. De heer Van Nispen (SP): De SP kan het voorstel steunen. Mevrouw Dikkers (PvdA): Dat is fijn. De heer Slob (ChristenUnie): Er is ook steun van de fractie van de ChristenUnie. De heer Klein (Klein): Ik ben altijd voor meer spreektijd; ik steun dus dit voorstel. De voorzitter: Ik ben ook voor langere dagen! Mevrouw Van Veldhoven (D66): Steun namens D66. De voorzitter: Mevrouw Dikkers ik denk dat het voorstel van de heer Geurts om het AO snel te houden eigenlijk een heel charmante oplossing is. Het debat is van de agenda voor morgen afgehaald omdat de Kamer zelf heeft gevraagd om een ander debat met spoed in te plannen. Het is wel mijn bedoeling om het debat snel terug te plaatsen op de agenda. Ik vind dit altijd heel erg moeilijk. Ik heb het verzoek aan de Kamer voorgelegd maar er is echt geen meerderheid die dat verzoek steunt. Ik hoor wel dat er behoefte is om het AO snel te houden. U hebt dan meer spreektijd dan de spreektijd die u in het plenaire debat zou krijgen ook als u datgene wat u van mij erbij zou krijgen daarbij optelt. Mevrouw Dikkers (PvdA): Ik ga dan gewoon héél snel praten. De voorzitter: Het woord is aan de heer Omtzigt. De heer Omtzigt (CDA): Voorzitter. In de commissie voor Buitenlandse Zaken is een schriftelijk overleg gevoerd over de Armeense genocide en de demonstratie tegen het Armeense genocidemonument in Almelo die vorig jaar juni heeft plaatsgevonden. We zijn nu vlakbij de 100-jarige herdenking van de Armeense genocide. Wij willen graag een zeer spoedige beantwoording van de vragen die in dat schriftelijk overleg zijn gesteld.Er zijn al een paar rappels in de commissie geweest. Ik dank u voor de gelegenheid om hier nogmaals een rappel te doen. Wij zouden het zeer op prijs stellen als die antwoorden er voor maandag 12.00 uur zijn. Ik weet niet of u wilt dat we dan een VSO aanvragen of dat we nu al zouden kunnen vragen om een VSO. Wij weten namelijk bijna zeker dat we daarover een motie willen indienen. De voorzitter: We doen het in de vorm van een vooraankondiging. Dat doen we ook altijd als een AO nog niet heeft plaatsgevonden. Dan doen we een vooraankondiging van een VAO. We doen nu een vooraankondiging van een VSO over dit onderwerp. Moet dat VSO dan volgende week ingepland worden? De heer Omtzigt (CDA): Het zou mooi zijn als dat volgende week woensdag of donderdag zou kunnen worden ingepland. De voorzitter: Wij kunnen dat VSO onder voorbehoud inplannen. De heer Slob (ChristenUnie): Mijn fractie heeft samen met enkele andere fracties ook nog schriftelijke vragen aan de minister-president gesteld over het feit dat de regering tot onze grote verbazing niet zelf naar de herdenking in Armenië wil gaan. Ik zou die antwoorden ook graag zo snel mogelijk willen ontvangen zodat we die bij het VSO kunnen betrekken. De voorzitter: En dan hanteert u dezelfde deadline van volgende week maandag 12.00 uur? Dan kunnen die antwoorden ook bij het VSO betrokken worden. De heer Slob (ChristenUnie): Precies want het gaat over hetzelfde onderwerp. Ik hoop dat die antwoorden vergezeld gaan van een positieve reactie van het kabinet dus dat het zich bij nader inzien bedacht heeft. Dat moeten we echter nog even afwachten. De heer Sjoerdsma (D66): Steun voor zowel het verzoek van het CDA als dat van de ChristenUnie. De voorzitter: Ik zal het stenogram van dit gedeelte van de vergadering doorgeleiden naar het kabinet en het VSO onder voorbehoud op de agenda van volgende week plaatsen. De vergadering wordt van 12.55 uur tot 13.45 uur geschorst.