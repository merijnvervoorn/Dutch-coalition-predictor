6 Regeling van werkzaamheden De voorzitter: Er zijn behoorlijk wat collega's die iets willen met een motie dus daar gaan we nu naar luisteren. Allereerst heeft de heer Van Nispen twee verzoeken. De heer Van Nispen (SP): Voorzitter. Vorige week hebben we besloten om de referendumvoorstellen te splitsen. Dat zijn de agendapunten 5 en 6. Wij hebben begrepen dat sommige fracties nog in beraad zijn hoe zij over de gesplitste wetsvoorstellen wensen te gaan stemmen. Wij willen hun die tijd gunnen dus we willen graag één week uitstel van de stemmingen over de agendapunten 5 en 6. De voorzitter: Dank u wel. Is daar bezwaar tegen? Dat is niet het geval. Dat betekent dat wij op een later moment gaan stemmen over punt 5 en 6. U heeft nog een ander verzoek. De heer Van Nispen (SP): Ja. Normaal gesproken ben ik niet zo uitstellerig maar ik zou ook agendapunt 24 over de Verzamelwet Justitie en Veiligheid 2022 uit willen stellen. Ik snap dat iedereen zit te popelen om voor het amendement-Van Nispen/Sneller te stemmen maar er komt nog een brief van de minister. Dus ik stel toch voor dat we die afwachten. Ik heb van het ministerie begrepen dat ze daar twee of drie weken voor nodig hebben. De voorzitter: Ik kijk even naar de collega's. Dat betekent dat punt 24 wordt uitgesteld. Is daar bezwaar tegen? Dat is niet het geval. Dan gaan we op een later moment stemmen over punt 24. Dan geef ik het woord aan de heer Omtzigt. De heer Omtzigt (Lid Omtzigt): Voorzitter. Ik wil de eerste motie op de stemmingslijst graag aanhouden. Dat is de motie op stuk nr. 714 (29279). De voorzitter: Ja. Dat is bij punt 4 de stemming over de motie ingediend bij het notaoverleg over de reactie van de Venetië-Commissie van de Raad van Europa over een adviesaanvraag inzake rechtsbescherming van burgers in Nederland. Op verzoek van de heer Omtzigt stel ik voor zijn motie (29279 nr. 714) aan te houden. Daartoe wordt besloten. Dan geef ik het woord aan de heer De Hoop van de PvdA.De heer De Hoop (PvdA): Dank voorzitter. Ik zou onder punt 13 de stemmingen over moties ingediend bij het tweeminutendebat Duurzaam vervoer de motie op stuk nr. 345 (31305) aan willen houden. De voorzitter: Dank u wel. Op verzoek van de heer De Hoop stel ik voor zijn motie (31305 nr. 345) aan te houden. Daartoe wordt besloten. Tot slot geef ik het woord aan mevrouw Kröger. Mevrouw Kröger (GroenLinks): Voorzitter. Ik zou onder punt 13 de motie op stuk nr. 348 willen aanhouden. De voorzitter: Dank u wel. Op verzoek van mevrouw Kröger stel ik voor haar motie (31305 nr. 348) aan te houden. Daartoe wordt besloten.