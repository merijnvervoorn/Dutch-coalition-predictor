7 Regeling van werkzaamheden (stemmingen) De voorzitter: We houden nu een korte regeling van werkzaamheden voor de stemmingen. Ik stel voor zo dadelijk ook te stemmen over de aangehouden motie-Futselaar/Özdil (33104 nr. 14) en de aangehouden motie-Rudmer Heerema (28286 nr. 876). Daartoe wordt besloten. De voorzitter: Dan geef ik nu het woord aan de heer Kwint namens de SP. De heer Kwint (SP): Dank u wel voorzitter. We hebben ze eindelijk! Het staat nu zwart-op-wit dat voormalig staatssecretaris Dekker dik twee maanden op de uitkomsten van een rapport heeft gezeten waaruit blijkt dat de Nederlandse Publieke Omroep te maken krijgt met een forse terugval in reclame-inkomsten en dat hij dit ook niet gemeld heeft aan de formerende partijen. De voorzitter: Wat is uw verzoek? De heer Kwint (SP): Mijn verzoek is om de stemmingen nog eenmaal uit te stellen zodat ik komende donderdag bij de procedurevergadering Onderwijs Cultuur en Media kan verzoeken om een heropening van het debat. Maar het verzoek voor nu is simpel: uitstel. De voorzitter: Het gaat dus om het uitstellen van de stemmingen bij punt 6 de stemmingen over moties ingediend bij het wetgevingsoverleg van de vaste commissie voor OCW over het begrotingsonderdeel Media. De heer Bisschop (SGP): Voorzitter. Agendapunt 7 de motie op stuk nr. 100 … De voorzitter: Nee nee nee … Eerst is het verzoek van de heer Kwint aan de orde. Ik moet eerst kijken of hij een beetje steun krijgt. De heer Bisschop (SGP): Ja ik wil mijn collega wel steunen.De voorzitter: Dan ga ik toch eerst even iedereen langs. Of praat u namens iedereen? (Hilariteit) De heer Baudet (FvD): Tegen. Mevrouw Westerveld (GroenLinks): Zeker steun namens GroenLinks. Mevrouw Yeşilgöz-Zegerius (VVD): Voorzitter. We hebben het al een week uitgesteld. Er is geen reden meer om het nu uit te stellen. Als de heer Kwint nog aanvullende vragen heeft kan hij die op allerlei manieren stellen. Vandaag gaan we gewoon stemmen wat ons betreft. Mevrouw Van den Hul (PvdA): Steun voor het voorstel van de heer Kwint. De heer Van der Molen (CDA): Voorzitter geen steun voor het voorstel. De heer Sneller (D66): Geen steun van D66. De heer Öztürk (DENK): Wel steun vanuit DENK. Mevrouw Van der Graaf (ChristenUnie): Geen steun vanuit de ChristenUnie voor dit voorstel. We hebben het al één keer eerder uitgesteld. We gaan nu over tot stemmingen wat ons betreft. Mevrouw Ouwehand (PvdD): Steun. Wij steunen nu al het verzoek om het debat te heropenen. De heer Krol (50PLUS): Collegiale steun. De heer Martin Bosma (PVV): Steun. De voorzitter: U heeft geen meerderheid mijnheer Kwint. Dan geef ik nu het woord aan de heer Bisschop. U bent nu aan de beurt.De heer Bisschop (SGP): Het gaat over agendapunt 7 de stemmingen over moties ingediend bij Vaststelling van de begrotingsstaten van het ministerie van Onderwijs Cultuur en Wetenschap (VIII) voor het jaar 2018 de motie op stuk nr. 100. Die motie wil ik aanhouden. De voorzitter: Op verzoek van de heer Bisschop stel ik voor zijn motie (34775-VIII nr. 100) aan te houden. Daartoe wordt besloten. De voorzitter: De heer Grashoff. Eigenlijk was de heer Van Raan aan de beurt maar die kan ik ook daarna het woord geven. De heer Grashoff (GroenLinks): Ik wil graag een hoofdelijke stemming aanvragen bij punt 9 de stemmingen over moties ingediend bij het VAO Zesde actieprogramma Nitraatrichtlijn. Het gaat om de motie op stuk nr. 236 (33037) over een plan van aanpak tegen mestfraude. De voorzitter: Dan gaan we daar hoofdelijk over stemmen. De heer Van Raan. De heer Van Raan (PvdD): Het gaat over punt 7 op de stemmingslijst. Ik wil de motie op stuk nr. 97 graag aanhouden. De voorzitter: Op verzoek van de heer Van Raan stel ik voor zijn motie (34775-VIII nr. 97) aan te houden. Daartoe wordt besloten.