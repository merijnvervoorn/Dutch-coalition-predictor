6 Regeling van werkzaamheden (stemmingen) De voorzitter: Voordat we gaan stemmen geef ik eerst even het woord aan mevrouw Leijten van de SP en daarna aan mevrouw Kröger van GroenLinks. Gaat uw gang. Mevrouw Leijten (SP): Voorzitter. Ik wil onder agendapunt 14 stemmingen over moties ingediend bij het debat over de excuses voor het Nederlandse slavernijverleden en een in te stellen bewustwordingsfonds graag mijn motie op stuk nr. 6 (36284) aanhouden. De voorzitter: Dat gaan we doen. Mevrouw Leijten (SP): Daarnaast zou ik graag willen vragen of we volgende week kunnen stemmen over agendapunten 17 en 18 de salderingswet omdat ik nog een amendement aan het maken ben. Ik had verwacht dat ik dat af zou hebben maar dat is helaas niet gelukt. Ik wil vragen of dat volgende week in stemming kan komen. De voorzitter: Ik kijk even naar de collega's of daar bezwaar tegen is. Daar is geen bezwaar tegen dus dat betekent dat wij op een later moment gaan stemmen over de punten 17 en 18. Ik geef het woord aan mevrouw Kröger van GroenLinks. Mevrouw Kröger (GroenLinks): Voorzitter. Ik zou willen verzoeken of we ook de stemmingen onder agendapunt 5 over de moties ingediend bij het tweeminutendebat Maritiem kunnen uitstellen. De voorzitter: Ik kijk even naar de collega's of daar bezwaar tegen is. Dat is niet het geval dus dan gaan we ook over punt 5 op een later moment stemmen. Ik geef het woord aan mevrouw Simons van BIJ1 die vandaag ook jarig is! (Geroffel op de bankjes) Mevrouw Sylvana Simons (BIJ1): Ik voelde me al heel erg jarig voorzitter maar nu nog meer! Ik wil iedereen even herinneren aan de heerlijke Surinaamse lekkernij in het ledenrestaurant. De uitspraak is "Bojo". Het is heerlijk! Er is voor iedereen een stukje.Voorzitter. Maar veel belangrijker: ik zou graag de motie op stuk nr. 50 onder agendapunt 15 stemmingen over moties ingediend bij het tweeminutendebat Sociaal domein & Bestuursakkoorden BES willen aanhouden. De voorzitter: Op verzoek van mevrouw Sylvana Simons stel ik voor haar motie (36200-IV nr. 50) aan te houden. Daartoe wordt besloten. De voorzitter: Dank u zeer en een fijne dag. De heer De Hoop van de PvdA wil een aankondiging doen. De heer De Hoop (PvdA): Voorzitter. Wij hadden mede namens GroenLinks verzocht om uitstel van de stemmingen over agendapunten 8 en 9 het wetsvoorstel Wijziging van de Wet op het hoger onderwijs en wetenschappelijk onderzoek. Daar zien wij vanaf. Wij zouden eerst willen stemmen over de amendementen. Ik zeg nu al tegen u: op het moment dat het gewijzigde amendement-Van der Woude (17 I) wordt aangenomen kom ik hier weer staan om uitstel te vragen van de stemmingen over het wetsvoorstel. Dat heeft namelijk heel veel impact op het wetsvoorstel dus dan hebben wij tijd nodig voor onze weging daarvan. De voorzitter: Dank u voor deze vooraankondiging. We gaan kijken wat er gaat gebeuren met het amendement.