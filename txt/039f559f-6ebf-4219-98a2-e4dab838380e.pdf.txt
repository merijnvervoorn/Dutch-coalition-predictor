23 Stemming brief Benoeming Kinderombudsman Aan de orde is de stemming in verband met de brief van de vaste commissies voor Binnenlandse Zaken en voor Volksgezondheid Welzijn en Sport over de benoeming van een Kinderombudsman (34441 nr. 1). De voorzitter: De fractie van de ChristenUnie heeft verzocht om niet af te wijken van het Reglement van Orde en conform artikelen 74 tot en met 83 schriftelijk te stemmen over de benoeming. Aan de orde is thans de stemming over de benoeming van een Kinderombudsman op grond van artikel 9 lid 1 van de Wet Nationale ombudsman. De stemming vindt plaats conform artikelen 74 tot en met 83 van het Reglement van Orde. Allereerst benoem ik tot leden van het stembureau: de leden Van Veen Fokke Sjoerdsma en Dik-Faber. Ik verzoek de heer Van Veen als voorzitter op te treden. Ik verzoek de stemopnemers aan de tafel in het midden van de zaal plaats te nemen. Ik verzoek de bodes om de stembriefjes uit te delen. U wordt geacht op het stembriefje één naam te schrijven. Aangezien de Kamer zich bij de benoeming dient te baseren op een door de Nationale ombudsman gedane voordracht kunt u uw stem alleen uitbrengen op de voorgedragen kandidaten: mevrouw Kalverboer en mevrouw Van Os. Briefjes waarop meer namen staan en briefjes die niet of niet behoorlijk zijn ingevuld zijn ongeldig en tellen niet mee voor de berekening van het aantal stemmen dat nodig is voor het behalen van de volstrekte meerderheid. Stemmen die zijn uitgebracht op anderen dan mevrouw Kalverboer of mevrouw Van Os zijn ook ongeldig. Ik verzoek de griffier om de namen voor te lezen van de leden die de presentielijst hebben getekend. Ik verzoek de leden om op die oproep te reageren door op te staan en zich naar het stembureau te begeven en om na het uitbrengen van hun stem hun plaats weer in te nemen. Ik verzoek de leden om bij het stembureau aan te sluiten bij de voorganger en niet voor te dringen. Mijn stembriefje en dat van de heer Otwin van Dijk zullen door de Kamerbewaarder naar de stemopnemers worden gebracht. De stemopnemers zelf zullen aan het slot hun stem uitbrengen. Heeft iedereen trouwens een briefje gekregen? Dat is het geval. De staatssecretaris mag weggaan want dit is echt een zaak van de Kamer. (Hilariteit) Ik verzoek de griffier om te beginnen met het voorlezen van de namen.(Vervolgens roept de griffier de namen van de leden af voor het uitbrengen van hun stem.) De vergadering wordt enkele ogenblikken geschorst. De voorzitter: Ik geef het woord aan de voorzitter van het stembureau de heer Van Veen. De heer Van Veen (VVD): Voorzitter. Er zijn in totaal 143 stemmen uitgebracht. De voorzitter: Er staan ook 143 leden vermeld op de presentielijst. De heer Van Veen (VVD): Er zijn 91 geldige stemmen uitgebracht. De voorzitter: De volstrekte meerderheid van het aantal uitgebrachte geldige stemmen is 46. De heer Van Veen (VVD): Er zijn 13 stemmen uitgebracht op mevrouw Van Os en er zijn 78 stemmen uitgebracht op mevrouw Kalverboer. De voorzitter: Aangezien 46 stemmen de volstrekte meerderheid van de geldig uitgebrachte stemmen is die moet worden behaald om tot Kinderombudsman te worden benoemd is hiermee mevrouw Kalverboer benoemd tot Kinderombudsman. De beëdiging zal op een later moment plaatsvinden. We zijn hiermee aan het einde gekomen van de stemmingen. Ik bedank de leden van het stembureau voor het verrichte werk. De vergadering wordt enkele ogenblikken geschorst.