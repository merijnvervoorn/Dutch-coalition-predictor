4 Regeling van werkzaamheden Regeling van werkzaamheden De voorzitter: Ik stel voor toe te voegen aan de agenda het wetsvoorstel Wijziging van de Invorderingswet 1990 (Wet uitstel van betaling exitheffingen) (33262). Daartoe wordt besloten. De voorzitter: Ik benoem per 1 november 2012 in het Presidium het lid Arib tot lid in plaats van het lid Heijnen. Ik stel voor toe te voegen aan de agenda het VAO Kinderopvang met als eerste spreker het lid Klaver en spreektijden van twee minuten per fractie. Daartoe wordt besloten. De voorzitter: Het woord is aan mevrouw Ouwehand. Mevrouw Ouwehand (PvdD): Voorzitter. Ik doe een verzoek namens mevrouw Thieme. Voor de verkiezingen hebben wij samen met de Partij van de Arbeid vragen gesteld over de financiering – de subsidiëring eigenlijk – van megastallen in het buitenland. Dat was op 31 augustus. Wij hebben op 27 september ook al gerappelleerd maar blijkbaar is het heel moeilijk. Of het nu moeilijk is of niet wij willen toch graag antwoord hebben. De voorzitter: Dat begrijp ik en ik zal dit deel van het stenogram doorgeleiden naar het kabinet. Het woord is aan mevrouw Berndsen. Mevrouw Berndsen-Jansen (D66): Voorzitter. De minister van Veiligheid en Justitie heeft beloofd dat hij in oktober een rapportage zou toesturen aan de Kamer over straatoverlast in het kader van drugsgebruik. Het is vandaag 31 oktober en ik zou graag willen rappelleren met name omdat er nog een dertigledendebat op stapel staat. Daarbij hebben wij die rapportage hard nodig. De heer Van der Steur (VVD): Dit onderwerp is al behandeld in een informele schriftelijke procedure bij de procedurevergadering. Aan het verzoek is toegevoegd het verzoek aan de minister om te reageren op de passage in het regeerakkoord over de clubpas en aan te geven wat zijn beleidsintenties daarop zijn zodat wij hierover in den brede kunnen spreken. Ik herhaal dat hier voor de duidelijkheid. De voorzitter: Ik neem aan dat u het over de wietpas hebt. Clubpas suggereert iets anders. De heer Van der Steur (VVD): De pas heet clubpas in de officiële terminologie. Daarom heb ik die term ook gehanteerd.Mevrouw Berndsen-Jansen (D66): Met alle respect maar ik wil niet dat dit tot vertraging leidt op het punt van de evaluatie. Die is echt wezenlijk voor het debat. Mevrouw Hilkens (PvdA): De PvdA-fractie steunt het verzoek van de heer Van der Steur. De voorzitter: Ik zal het stenogram doorgeleiden naar het kabinet. Het woord is aan de heer Van Hijum. De heer Van Hijum (CDA): Voorzitter. Vanmorgen viel in de media het bericht te beluisteren dat Griekenland overeenstemming zou hebben bereikt met de trojka en dat de onderhandelingen over het bezuinigingspakket dat daarmee gemoeid is zouden zijn afgerond. Ik zou graag in eerste instantie een brief willen vragen van het kabinet met het antwoord op de vraag of dit bericht klopt. Op welke termijn wordt de Kamer geïnformeerd over de afspraken die zijn gemaakt? Welke verplichtingen brengt dit met zich voor de internationale gemeenschap en in het bijzonder voor Nederland? Uiteindelijk willen wij daarover dan graag een debat voeren. Zodra wij de brief binnen hebben zouden wij dat debat kunnen plannen. De heer Tony van Dijck (PVV): De PVV-fractie steunt het verzoek. Ik heb vorige week ook een debat aangevraagd aangaande Griekenland en een brief. Wij zouden dit mooi hierbij kunnen betrekken. Wat mij betreft moet het zo snel mogelijk want Griekenland zakt steeds verder weg. De voorzitter: Er staan inderdaad meerdere debatten over dit onderwerp geagendeerd. Mevrouw Neppérus (VVD): De VVD zit er niet op de wachten om elke keer wanneer er weer iets in de krant staat een debat te voeren. Daarom geen steun voor een debat. Bovendien spreken wij straks over twaalf minuten tijdens de procedurevergadering over de wijze waarop wij met het AO ter voorbereiding op de Ecofin omgaan. De VVD-fractie zal zich positief opstellen om de Ecofin serieus te kunnen voorbereiden. Ik zit niet op een brief te wachten maar als anderen dat willen ... Zal ik voorstellen het stenogram door te geleiden? De voorzitter: Nee laat u dat maar aan mij over. Mevrouw Van Tongeren (GroenLinks): Steun voor dit debat. Het is een heel serieuze kwestie. Het gaat om heel veel geld. Er kunnen al wel veel verzoeken gedaan zijn maar het debat moet ook daadwerkelijk snel gevoerd worden. Dus steun voor het verzoek. De heer Merkies (SP): Steun voor het debat. Er ligt nog een voorstel om de Ecofin uit te stellen. Omdat daar ook zaken als de bankenunie op de agenda staan zouden wij graag willen dat het doorgaat. In ieder geval steun voor dit debat.De heer Schouw (D66): Ik steun van harte het verzoek om een debat in deze kwestie. De heer Servaes (PvdA): Voorzitter. Ik geloof niet dat we over elk nieuwsbericht hierover een debat moeten voeren. Als er een brief moet komen vind ik dat prima maar geen debat alstublieft. De heer Dijkgraaf (SGP): Van harte steun voor dit debat. De voorzitter: Mijnheer Van Hijum u hebt geen meerderheid. Er is echter al een groot debat aangevraagd over de voortgang. Bij het aanvragen daarvan is nadrukkelijk gewezen op Griekenland. Er is steun voor een brief. Ik stel voor om het gedeelte van het stenogram over de brief door te geleiden naar het kabinet. Dan kijken we daarna of we de debatten hierover een beetje in elkaar kunnen schuiven zodat het een substantieel debat wordt waarin een aantal stukken goed besproken kan worden. De heer Van Hijum (CDA): Dank u. Daar kan ik goed mee leven. Mag ik nog een specifieke toevoeging doen aan het verzoek om een brief? Naar ik heb begrepen is er vanmiddag een telefonische vergadering van de ministers van Financiën over de stand van zaken. Ik zou graag zien dat in de brief ook op de uitkomsten daarvan wordt ingegaan. De voorzitter: Ik zal dit gedeelte van het stenogram doorgeleiden naar het kabinet. Het woord is aan de heer Van Bommel. De heer Van Bommel (SP): Op 21 augustus een paar maanden geleden alweer heb ik schriftelijke vragen gesteld over de rechtmatigheid van Amerikaanse aanvallen en buitenrechtelijke executies door middel van onbemande vliegtuigen drones. Die vragen zijn niet beantwoord. Het zijn moeilijke vragen maar ik zou toch graag antwoord krijgen. De voorzitter: Ik zal dit gedeelte van het stenogram doorgeleiden naar het kabinet.