9 Formele Raad Werkgelegenheid en Sociaal Beleid van 7 december 2017 Aan de orde is het VAO Formele Raad Werkgelegenheid en Sociaal Beleid van 7 december 2017 (AO d.d. 30/11). De voorzitter: Aan de orde is het VAO Formele Raad Werkgelegenheid en Sociaal Beleid van 7 december 2017. Als eerste spreker van de zijde van de Kamer geef ik het woord aan de heer Van Dijk van de Partij van de Arbeid en ik verwelkom natuurlijk de minister. De heer Gijs van Dijk (PvdA): Voorzitter dank u wel. We hebben vandaag in een algemeen overleg een goed debat gevoerd over het belang van gelijk werk voor gelijk loon in Europa. Daarom wil ik een motie indienen. Motie De Kamer gehoord de beraadslaging van mening dat alle chauffeurs zeker moeten zijn van voldoende rust en veilig de weg op moeten kunnen gaan; constaterende dat buurlanden handhaven op weekendrust en dat dit hier leidt tot parkeeroverlast in woonwijken en onveilige situaties op de weg; constaterende dat het Nederlandse kabinet bereidwillig is maar wacht op Europese regelgeving en een uitspraak van het Europees Hof; verzoekt de regering de mogelijkheden te bezien om maatregelen te nemen om de overlast en onveiligheid aan te pakken en te handhaven op de arbeidsomstandigheden en weekendrust van chauffeurs en gaat over tot de orde van de dag. De voorzitter: Deze motie is voorgesteld door het lid Gijs van Dijk. Naar mij blijkt wordt de indiening ervan voldoende ondersteund. Zij krijgt nr. 468 (21501-31). Dan geef ik het woord aan de heer Wiersma van de VVD. De heer Wiersma (VVD): Voorzitter dank. Ook van mijn kant een motie. MotieDe Kamer gehoord de beraadslaging constaterende dat de Raad streeft naar een algemene oriëntatie op de deelterreinen langdurige zorg en gezinsbijslagen bij het voorstel tot wijziging van de coördinatieverordening sociale zekerheid; constaterende dat de minister aangeeft dat er op dit moment geringe steun is bij de verschillende lidstaten voor de toepassing van een woonlandbeginsel; verzoekt de regering te blijven inzetten op het verkrijgen van steun voor een woonlandbeginsel bij de gezinsbijslagen en hierbij te verkennen welke mogelijkheden om te komen tot toepassing van een woonlandbeginsel wel op grotere steun kunnen rekenen en gaat over tot de orde van de dag. De voorzitter: Deze motie is voorgesteld door de leden Wiersma Pieter Heerma Van Weyenberg en Bruins. Naar mij blijkt wordt de indiening ervan voldoende ondersteund. Zij krijgt nr. 469 (21501-31). Ik heb geen andere sprekers van de zijde van de Kamer op mijn lijstje staan en die melden zich ook niet alsnog. Ik kijk even naar de minister. Ik schors een minuutje zodat hij zich rustig kan voorbereiden op de beantwoording. De vergadering wordt enkele ogenblikken geschorst. Minister Koolmees: Dank u wel mevrouw de voorzitter. Ik dank de Kamer voor het prettige debat van vanmorgen en voor het VAO van vanavond. We hebben een belangrijk debat gevoerd over de Europese Raad. Er zijn een aantal aandachtspunten aan de orde geweest zoals de Transportraad en de Detacheringsrichtlijn. Er zijn twee moties ingediend. In de eerste motie van de heer Gijs van Dijk wordt de regering verzocht de mogelijkheden te bezien om maatregelen te nemen om de overlast en onveiligheid aan te pakken en te handhaven op de arbeidsomstandigheden en weekendrust van chauffeurs. Daar hebben we een uitgebreid debat over gehad. Vanmorgen heb ik geconstateerd dat er brede steun in de Kamer is om dit probleem aan te pakken. Gisteren is er een debat geweest met de staatssecretaris van Sociale Zaken over handhaving en gisteravond is er een debat geweest met de minister van IenW — zo moet ik het tegenwoordig noemen — dat ook over dit onderwerp ging. We hebben daarbij als kabinet aangegeven dat we wachten op de uitspraak van het Europees Hof in de zaak die België heeft aangespannen op dit punt maar dat we in de tussentijd deze motie om de mogelijkheden te bezien kunnen uitvoeren. Daarom laat ik deze motie over aan het oordeel van de Kamer. De motie op stuk nr. 469 van de heer Wiersma c.s. gaat in op het woonlandbeginsel waar we het vanmorgen ook uitgebreid over gehad hebben. Ik heb vanmorgen aangegeven dat ik het positief vind om de ruimte te krijgen om inlijn met de afspraken uit het regeerakkoord te verkennen wat hier mogelijk en effectief is. Daarom laat ik ook bij deze motie het oordeel aan de Kamer. Dat was het voorzitter. De voorzitter: Dank u wel. Daarmee zijn we aan het einde gekomen van dit debat. De beraadslaging wordt gesloten. De voorzitter: De stemmingen over deze moties doen we volgende week dinsdag. Ik schors de vergadering tot 20.00 uur. Dan gaan wij verder met de wijziging van de Wet duurzame energie. De vergadering wordt van 19.52 uur tot 20.00 uur geschorst.