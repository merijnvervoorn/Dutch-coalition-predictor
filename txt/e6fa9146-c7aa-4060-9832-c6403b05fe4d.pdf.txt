18 Stemming motie Leefomgeving Aan de orde is de stemming over een aangehouden motie ingediend bij het tweeminutendebat Leefomgeving te weten: - de gewijzigde motie-Beckerman over zorgen dat het afgraven van de zeedijk van de Hedwigepolder wordt uitgesteld (30175 nr. 411 was nr. 407). (Zie vergadering van 20 april 2022.) De voorzitter: De gewijzigde motie-Beckerman (30175 nr. 411 was nr. 407) is in die zin nader gewijzigd dat zij thans is ondertekend door de leden Beckerman en Hagen en luidt: Motie De Kamer gehoord de beraadslaging constaterende dat de ontpoldering van de Hedwigepolder op korte termijn van start dient te gaan; overwegende dat het water in de Westerschelde vervuild is met pfas; overwegende dat omwonenden zich zorgen maken over hun gezondheid of bedrijfsvoering; verzoekt de regering in overleg met de Vlaamse regering te zorgen dat het afgraven van de zeedijk van de Hedwigepolder pas wordt ingezet nadat de resultaten van de lopende onderzoeken naar pfas bekend zijn en vaststaat dat geen negatieve effecten optreden voor de natuurontwikkeling en een gezonde leefomgeving en gaat over tot de orde van de dag. Zij krijgt nr. 413 was nr. 411 (30175). Ik stel vast dat wij hier nu over kunnen stemmen. In stemming komt de nader gewijzigde motie-Beckerman/Hagen (30175 nr. 413 was nr. 411). De voorzitter: Ik constateer dat de leden van de fracties van de SP BIJ1 Volt Fractie Den Haan Lid Gündoğan D66 Lid Omtzigt de ChristenUnie de VVD de SGP het CDA BBB JA21 de PVV FVD en Groep Van Haga voor deze nader gewijzigde motie hebben gestemd en de leden van de overige fracties ertegen zodat zij is aangenomen. Dan geef ik het woord aan mevrouw Beckerman SP.Mevrouw Beckerman (SP): Voorzitter. Dank voor de brede steun voor deze motie. Wij zouden graag een brief van het kabinet willen over hoe het deze motie wil gaan uitvoeren. Dat gaat dus over de nader gewijzigde motie-Beckerman/Hagen. De voorzitter: Dank u wel mevrouw Beckerman. We zullen dit doorgeleiden naar het kabinet. Ik dank de minister voor zijn aanwezigheid hier tijdens de stemmingen. Ik schors de vergadering voor een enkel moment en dan gaan we over tot de regeling van werkzaamheden. De vergadering wordt enkele ogenblikken geschorst.