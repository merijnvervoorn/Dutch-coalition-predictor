31 Digitale infrastructuur en economie Digitale infrastructuur en economie Aan de orde is het tweeminutendebat Digitale infrastructuur en economie (CD d.d. 25/04). De voorzitter: Aan de orde is het tweeminutendebat Digitale infrastructuur en economie naar aanleiding van een commissiedebat dat is gehouden op 25 april jongstleden. We hebben drie sprekers van de zijde van de Kamer met als eerste spreekstér moet ik in dit geval zeggen mevrouw Kathmann namens GroenLinks-PvdA. Mevrouw Kathmann (GroenLinks-PvdA): Dank voorzitter. Ik heb twee moties. Motie De Kamer gehoord de beraadslaging overwegende dat door het (mogelijk) stopzetten van het Nationaal Groeifonds verschillende acties uit het Actieplan Groene en Digitale Banen en de Human Capital Agenda ICT dreigen te stoppen terwijl die nodig zijn om 1 miljoen ICT'ers op te leiden voor 2030; verzoekt de regering om samen met de publiek-private samenwerkingen die bijdragen aan het opleiden van voldoende ICT-personeel tot een structurele vorm van financiering te komen zodat zij ook zonder het Nationaal Groeifonds genoeg mensen kunnen opleiden; verzoekt de regering om als grootste ICT-afnemer van Nederland als volwaardige deelnemer aan deze publiekprivate samenwerkingen mee te doen zodat het Rijk actief meewerkt aan het werven en opleiden van voldoende ICT'ers en gaat over tot de orde van de dag. De voorzitter: Deze motie is voorgesteld door het lid Kathmann. Zij krijgt nr. 1191 (26643). Motie De Kamer gehoord de beraadslaging overwegende dat Nederland zijn positie als het digitale knooppunt van Europa alleen kan behouden door zorg te dragen voor de infrastructuur die dit mogelijk maakt;overwegende dat huidige onderzeese internetkabels zoals de AC-1 en TAT-14 toe zijn aan vervanging of al uit werking zijn genomen; overwegende dat er door geopolitieke instabiliteit reële dreigingen bestaan voor bestaande onderzeese kabelinfrastructuur en Nederland actief moet bijdragen aan het versterken van de internationale connectiviteit; constaterende dat de aanleg van de Far North Fiber de mogelijkheid biedt om een nieuwe onderzeese internetkabel aan te landen in Nederland; spreekt uit dat aansluiting op de Far North Fiber wenselijk is en bijdraagt aan de economie autonomie en internationale positie van Nederland; verzoekt de regering zich ten volste in te zetten voor een Nederlandse aanlanding van de Far North Fiber in Nederland op korte termijn verschillende mogelijkheden van financiering samen met partijen uit de sector in kaart te brengen en de Kamer hierover direct na het zomerreces te informeren en gaat over tot de orde van de dag. De voorzitter: Deze motie is voorgesteld door het lid Kathmann. Zij krijgt nr. 1192 (26643). Dank u wel mevrouw Kathmann voor uw inbreng namens GroenLinks-PvdA. Dan is het woord nu aan de heer Six Dijkstra namens Nieuw Sociaal Contract. De heer Six Dijkstra (NSC): Dank voorzitter. We hebben een goed debat gevoerd waarin het besef dat het bereiken van een hoger niveau van digitale strategische autonomie in Nederland noodzakelijk is. Dit werd binnen de commissie breed gedeeld. Ik heb wederom geen moties maar wel heuglijk nieuws. In het debat heb ik aangekondigd om samen met het lid Kathmann te komen met een initiatiefnota over het bevorderen van de strategische autonomie in het clouddomein. Dit is een belangrijk domein waarin we nog veel te afhankelijk zijn van een klein aantal Amerikaanse marktpartijen. Ik kan bij dezen aankondigen dat onze initiatiefnota Wolken aan de horizon inclusief een hele lijst constructieve aanbevelingen aan het kabinet en de Kamer aangeboden zal worden. Ik zie alvast uit naar de reacties van beide zijden en dank allen voor het gevoerde commissiedebat. De voorzitter: Dank u wel meneer Six Dijkstra. Er wordt geroffeld op de bankjes. Het is altijd weer een mooi moment om initiatiefnota's te maken. Dit is altijd een mooi onderdeel van ons werk als Kamerleden. Wij kijken er dus naar uit. Het is vandaag ook de dag van de mooie titels. Net was er al een motie met de titel Meten is weten. Nogmaals we kijken ernaar uit. Dan zijn we aanbeland bij de laatste spreker van de zijde van de Kamer voor dit tweeminutendebat. Dat is in dit geval mevrouw Rajkowski namens de VVD.Mevrouw Rajkowski (VVD): Dank voorzitter. Dit keer wel een motie. Motie De Kamer gehoord de beraadslaging overwegende dat er in Nederland veel hightechbedrijven zijn die behoren tot onze kroonjuwelen en geavanceerde technologie maken; constaterende dat de AIVD in het jaarverslag van 2023 waarschuwt voor het steeds acuter worden van de dreiging van onder andere cyberaanvallen en spionage en dat er dus sneller gereageerd moet worden op dreiging en aanvallen; overwegende dat informatie over cyberdreigingen vaak te laat wordt gedeeld met (niet-)vitale bedrijven; overwegende dat deze hightechbedrijven onmisbaar zijn voor de Nederlandse economie en de strategische geopolitieke positie van Nederland; constaterende dat er in het Verenigd Koninkrijk en de Verenigde Staten een nauwe samenwerking is tussen verschillende bedrijven en veiligheidsdiensten om te anticiperen op digitale dreigingen; verzoekt het kabinet om mogelijk te maken dat noodzakelijke dreigingsinformatie vanuit de veiligheidsdiensten sneller en specifieker met hightechbedrijven gedeeld kan worden bijvoorbeeld door werknemers bij deze bedrijven door de AIVD te laten screenen; verzoekt het kabinet te onderzoeken welke juridische herbeoordeling plaats moet vinden om dit mogelijk te maken en gaat over tot de orde van de dag. De voorzitter: Deze motie is voorgesteld door het lid Rajkowski. Zij krijgt nr. 1193 (26643). Mevrouw Rajkowski (VVD): Dank u wel. De voorzitter: Dank u wel mevrouw Rajkowski voor uw inbreng namens de VVD. Dan kijk ik even naar de minister. Is vijf minuten voldoende? Nul minuten zegt zij maar ik wacht even totdat de moties zijn rondgedeeld. Ik schors voor een enkel moment. De vergadering wordt enkele ogenblikken geschorst. De voorzitter:Aan de orde is het tweeminutendebat Digitale infrastructuur en economie naar aanleiding van een commissiedebat dat is gehouden op 25 april jongstleden. Er zijn zojuist drie moties ingediend. Ik geef de minister het woord om ze te appreciëren. De minister. Minister Adriaansens: Voorzitter dank u wel. De eerste motie die op stuk nr. 1191 is van mevrouw Kathmann. Deze gaat over het samenwerken als overheid en regering in de publiek-private samenwerkingen om vooral te zorgen voor voldoende ICT-personeel en om te werken aan een structurele vorm van financiering. Ik moet de motie ontraden waarbij ik onder andere verwijs naar het debat. Ook ontraad ik 'm omdat structurele financiering in plaats van het NGF aan een volgend kabinet is en omdat ik heb toegezegd om samen met de staatssecretaris van BZK te overleggen over de deelname van het Rijk aan die samenwerkingen. Ik zal dus wel op een bepaalde manier invulling geven aan een deel van de motie maar niet op de wijze zoals die verwoord is. Misschien is het voor de informatie goed om daarbij te zeggen — voor een deel is het ook gedeeld in het debat — dat er op dit moment in elke provincie wordt geanalyseerd hoe groot de vraag naar ICT'ers is. Er wordt één overkoepelende aanpak ontwikkeld. Die is onder andere gericht op de opschaling van succesvolle ICT-om- en bijscholingsinitiatieven. Het opschalingsplan was bedoeld voor de vierde ronde van het NGF. Daar doelt mevrouw Kathmann ook op. Het is nu aan een nieuw kabinet om te bezien hoe er wordt bijgedragen aan het plan van de provincies. Misschien moet ik voor alle duidelijkheid even het volgende zeggen. In de overweging van de motie staat dat door het stopzetten van het Nationaal Groeifonds "verschillende acties uit het Actieplan Groene en Digitale Banen en de Human Capital Agenda ICT dreigen te stoppen". Dat klopt niet. Andere acties zoals de pps binnen de Human Capital Agenda en een andere NGF-investering gaan gewoon door. Overigens maakt ICT ook voor 210 miljoen onderdeel uit van het voorstel Opschaling van publiek-private samenwerking in het beroepsonderwijs. Dat ter toelichting. Maar de motie wordt ontraden. De voorzitter: We noteren "ontraden" met deze toelichting. Minister Adriaansens: We gaan naar de tweede motie van mevrouw Kathmann: de motie op stuk nr. 1192. Die gaat over de Far North Fiber. Die geef ik graag oordeel Kamer. De voorzitter: De motie op stuk nr. 1192: oordeel Kamer. Minister Adriaansens: De motie op stuk nr. 1193 van mevrouw Rajkowski over de informatiedeling met hightechbedrijven en AIVD-screening geef ik ook graag oordeel Kamer. De voorzitter: We noteren bij de motie op stuk nr. 1193 ook "oordeel Kamer".Hiermee zijn we aan het einde gekomen van dit tweeminutendebat. De beraadslaging wordt gesloten. De voorzitter: Ik schors voor drie minuten zodat we stipt om 18.00 uur kunnen beginnen met het volgende debat. De vergadering wordt enkele ogenblikken geschorst.