8 Stemming motie Pakket Belastingplan Aan de orde is de stemming over een aangehouden motie ingediend bij de behandeling van het wetsvoorstel Wijziging van enkele belastingwetten en enige andere wetten (Belastingplan 2023) en de overige wetsvoorstellen uit het Pakket Belastingplan 2023 te weten: - de motie-Nijboer over voor volgend jaar een sociaal tarief voor energie uitwerken (36202 nr. 105). (Zie vergadering van 9 november 2022.) De voorzitter: De motie-Nijboer (36202 nr. 105) is in die zin gewijzigd dat zij thans is ondertekend door de leden Nijboer en Inge van Dijk en luidt: Motie De Kamer gehoord de beraadslaging overwegende dat na 2023 een koopkrachtravijn dreigt; overwegende dat de energierekening de grootste kostenpost voor veel mensen zal zijn; verzoekt het kabinet een sociaal tarief voor energie te onderzoeken en de resultaten voor de Voorjaarsnota naar de Kamer te sturen en gaat over tot de orde van de dag. Zij krijgt nr. 130 was nr. 105 (36202). Ik stel vast dat wij hier nu over kunnen stemmen. In stemming komt de gewijzigde motie-Nijboer/Inge van Dijk (36202 nr. 130 was nr. 105). De voorzitter: Ik constateer dat de leden van de fracties van de SP GroenLinks BIJ1 Volt DENK Fractie Den Haan de PvdA de PvdD Lid Gündoğan Lid Omtzigt de ChristenUnie de SGP het CDA BBB en de PVV voor deze gewijzigde motie hebben gestemd en de leden van de overige fracties ertegen zodat zij is aangenomen. Ik zei per ongeluk: zodat zij is aangehouden. Dat zou weer een nieuwe variant zijn! Zoals we net hebben besloten gaan we niet stemmen over punt 4 stemmingen over moties ingediend bij het wetgevingsoverleg over de begrotingsonderdelen die zien op digitalisering. We gaan daarom verder met punt 5.