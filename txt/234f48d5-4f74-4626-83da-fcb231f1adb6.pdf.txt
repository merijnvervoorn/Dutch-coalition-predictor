7 Regeling van werkzaamheden (stemmingen) De voorzitter: Ik wil de leden vragen om hun plaatsen in te nemen. Aan de orde zijn de stemmingen van donderdag 1 december 2022. Voordat wij gaan stemmen geef ik het woord aan mevrouw Abdulaziz D66. Mevrouw Dekker-Abdulaziz (D66): Voorzitter. Ik zou mijn motie op stuk nr. 985 (21501-33) onder de stemmingen over het tweeminutendebat Telecomraad willen aanhouden. De voorzitter: Dank u wel. Dat is onder punt 4 van de stemmingslijst. Op verzoek van mevrouw Dekker-Abdulaziz stel ik voor haar motie (21501-33 nr. 985) aan te houden. Daartoe wordt besloten. De voorzitter: De heer Omtzigt verzoekt om eerst te stemmen over de moties bij punt 2 ingediend bij de behandeling van het wetsvoorstel Wijziging van de begrotingsstaat van het ministerie van Economische Zaken en Klimaat (XIII) voor het jaar 2022 (36220) alvorens te stemmen over het wetsvoorstel. Ik kijk even of daar bezwaar tegen is. Daar is geen bezwaar tegen.