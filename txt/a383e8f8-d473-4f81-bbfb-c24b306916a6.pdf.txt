11 Stemming motie Verkiezingsuitslag Stemming motie Verkiezingsuitslag Aan de orde is de stemming over een aangehouden motie ingediend bij het debat over de verkiezingsuitslag te weten: - de motie-Yeşilgöz-Zegerius c.s. over een beroep doen op het kabinet en de Eerste Kamer om een pas op de plaats te maken met de spreidingswet (36471 nr. 7). (Zie vergadering van 13 december 2023.) De voorzitter: De motie-Yeşilgöz-Zegerius c.s. (36471 nr. 7) is in die zin gewijzigd dat zij thans luidt: Motie De Kamer gehoord de beraadslaging constaterende dat de verkenner een politieke samenwerking adviseert met partijen die het terugdringen van de instroom hoog op de agenda hebben staan; van mening dat er geen draagvlak is om nu dwang te gaan toepassen; spreekt de wens uit dat voor de duur van de formatie een pas op de plaats wordt gemaakt met de spreidingswet en gaat over tot de orde van de dag. Zij krijgt nr. 16 was nr. 7 (36471). Ik stel vast dat wij hier nu over kunnen stemmen. De heer Stoffer heeft aangegeven dat hij voordat wij over deze motie gaan stemmen namens de SGP een stemverklaring wil afleggen. De heer Stoffer (SGP): Voorzitter. Wij hebben gisteren aangegeven dat wij tegen deze motie zouden stemmen. Inmiddels is de motie gewijzigd. Onze tegenstem had ermee te maken dat wij hechten aan de zelfstandige positie van de Eerste Kamer en uiteraard ook van de Tweede Kamer. Het beroep op de Eerste Kamer is uit de motie gehaald. Er is zelfs nog meer uitgehaald maar dit betekent voor ons dat de angel eruit is en dat wij voor deze motie zullen stemmen. De voorzitter: Dank u wel daarvoor. Dan ga ik deze motie in stemming brengen. Het gaat dus over de motie op stuk nr. 7 (36471) de gewijzigde motie-Yeşilgöz-Zegerius c.s. over de wensuitspreken dat voor de duur van de formatie een pas op de plaats wordt gemaakt met de spreidingswet. In stemming komt de gewijzigde motie-Yeşilgöz-Zegerius c.s. (36471 nr. 16 was nr. 7). De voorzitter: Ik constateer dat de leden van de fracties van de VVD de SGP JA21 Nieuw Sociaal Contract de PVV FVD en BBB voor deze gewijzigde motie hebben gestemd en de leden van de overige fracties ertegen zodat zij is aangenomen.