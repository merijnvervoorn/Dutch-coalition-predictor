8 Waarborgfonds Sociale Woningbouw Aan de orde is het VSO betreffende voorstellen ter versterking van de risicobeheersing en prikkelwerking Waarborgfonds Sociale Woningbouw (29453 nr. 417). De voorzitter: Ik heet de minister voor Wonen en Rijksdienst van harte welkom. De heer Van Vliet (Van Vliet): Voorzitter. Ik heb één motie. Motie De Kamer gehoord de beraadslaging overwegende dat de rol van het Waarborgfonds Sociale Woningbouw (WSW) als borgsteller publiekrechtelijk wordt gereguleerd via de Woningwet; overwegende dat de minister eerder heeft aangegeven te willen borgen dat de objectieve analyse van financiële risico's en de beheersing daarvan centraal staan in het goedkeuringsproces naar het WSW toe waarbij de Autoriteit woningcorporaties (Aw) een betekenisvolle rol speelt; overwegende dat een krachtige samenwerking tussen het WSW en de Aw zeer wenselijk is en dat daarvoor noodzakelijk is dat beide instanties uitgaan van dezelfde financiële kaders en waarderingsregels hetgeen tevens resulteert in lagere administratieve lasten voor corporaties; overwegende dat twee jaar na invoering van de nieuwe Woningwet eindelijk aangestuurd moet worden op een verticaal toezichtmodel waarin de financiële kaders wettelijk worden vastgesteld; verzoekt de regering de Kamer voor het einde van dit jaar duidelijkheid te geven over invoering van zo'n model voor het WSW en de Aw dat minstens dezelfde waarderingsgrondslag voor sociaal vastgoed bevat en dezelfde keuze voor een focus op liquiditeit dan wel solvabiliteit en gaat over tot de orde van de dag. De voorzitter: Deze motie is voorgesteld door het lid Van Vliet. Naar mij blijkt wordt de indiening ervan voldoende ondersteund. Zij krijgt nr. 428 (29453). De voorzitter: We zorgen ervoor dat de motie zo snel mogelijk wordt gekopieerd. Ik zie dat de minister er gelijk op kan reageren. Dat is heel fijn. Het woord is aan de minister.Minister Blok: Voorzitter. De heer Van Vliet was zeer kort van stof door alleen de motie voor te lezen. Ik kan ook kort van stof zijn door te verklaren dat dit ondersteuning van beleid is. De beraadslaging wordt gesloten. De voorzitter: We zullen volgende week dinsdag over deze motie stemmen.