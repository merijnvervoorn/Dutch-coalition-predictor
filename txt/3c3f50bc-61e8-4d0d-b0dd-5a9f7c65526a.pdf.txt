7 Stemmingen moties Eindverslag van de informateur Stemmingen moties Eindverslag van de informateur Aan de orde zijn de stemmingen over moties ingediend bij het debat over het eindverslag van de informateur te weten: - de motie-Wilders over het aanwijzen van de heer K. Putters als informateur met als opdracht de mogelijkheden te onderzoeken voor een vruchtbare politieke samenwerking die recht doet aan de verkiezingsuitslag en deze opdracht binnen vier weken af te ronden (36471 nr. 22); - de motie-Dijk over de regering opdragen met een voorstel te komen om het koopkrachtverlies van de laagste inkomens te herstellen (36471 nr. 23); - de motie-Dijk over uitspreken dat bestaanszekerheid expliciet moet worden betrokken bij de komende informatieronde (36471 nr. 24); - de motie-Dijk over uitspreken extra geld te willen investeren in volkshuisvesting en dit te verwerken in de Voorjaarsnota 2024 (36471 nr. 25); - de motie-Dijk over zo snel mogelijk een miljonairsbelasting invoeren en dit onderdeel laten zijn van het nieuwe regeerakkoord (36471 nr. 26); - de motie-Eerdmans over werk maken van een rechts kabinet (36471 nr. 27). (Zie vergadering van heden.) De voorzitter: Het woord is aan de heer Eerdmans. Hij heeft een mededeling over zijn motie. De heer Eerdmans (JA21): Mijn motie gaat door naar de volgende ronde maar wel met een kleine aanpassing. Het woordje "(minderheids)" gaat er namelijk af. Dan houden we dus over: "spreekt uit dat er werk moet worden gemaakt van een rechts kabinet". De voorzitter: De motie-Eerdmans (36471 nr. 27) is in die zin gewijzigd dat zij thans luidt: Motie De Kamer gehoord de beraadslaging constaterende dat de kiezer de Kamer een groot rechts mandaat heeft gegeven; overwegende dat een kabinet zonder duidelijke rechtse signatuur geen recht doet aan de verkiezingsuitslag;spreekt uit dat er werk moet worden gemaakt van een rechts kabinet en gaat over tot de orde van de dag. Zij krijgt nr. 28 was nr. 27 (36471). Oké. Dat is dan vastgelegd. Dan geef ik graag het woord aan mevrouw Yeşilgöz voor het afleggen van een stemverklaring. Het woord is aan haar. Mevrouw Yeşilgöz-Zegerius (VVD): Voorzitter. Het ging mij ook om de motie van de heer Eerdmans want ik ben het eens met zijn constatering dat de kiezer de Kamer een groot centrumrechts mandaat heeft gegeven. Ik hoop ook dat dat terugkomt. Ik wilde hier zeggen dat ik het lastig vind dat hij dan meteen voorsorteert op zijn voorkeursvariant van de vorm want dat moet aan de tafel van de informateur. Maar als ik nu de aanpassing op die manier lees dat de heer Eerdmans benadrukt dat er een centrumrechts kabinet zou moeten komen of een centrumrechtse samenwerking dan zullen wij voorstemmen. Maar dat is dan wel hoe ik het lees. De voorzitter: De heer Eerdmans bevestigt dat. Heel goed. Aan de orde zijn de stemmingen over moties ingediend bij het debat over het eindverslag van de informateur. In stemming komt de motie-Wilders (36471 nr. 22). De voorzitter: Ik constateer dat de leden van de fracties van de SP D66 NSC de VVD de ChristenUnie de SGP het CDA BBB JA21 FVD en de PVV voor deze motie hebben gestemd en de leden van de overige fracties ertegen zodat zij is aangenomen. In stemming komt de motie-Dijk (36471 nr. 23). De voorzitter: Ik constateer dat de leden van de fracties van de SP GroenLinks-PvdA de PvdD DENK Volt en FVD voor deze motie hebben gestemd en de leden van de overige fracties ertegen zodat zij is verworpen. In stemming komt de motie-Dijk (36471 nr. 24). De voorzitter: Ik constateer dat de leden van de fracties van de SP GroenLinks-PvdA de PvdD en DENK voor deze motie hebben gestemd en de leden van de overige fracties ertegen zodat zij is verworpen. In stemming komt de motie-Dijk (36471 nr. 25). De voorzitter: Ik constateer dat de leden van de fracties van de SP GroenLinks-PvdA de PvdD DENK en FVD voor deze motiehebben gestemd en de leden van de overige fracties ertegen zodat zij is verworpen. In stemming komt de motie-Dijk (36471 nr. 26). De voorzitter: Ik constateer dat de leden van de fracties van de SP GroenLinks-PvdA de PvdD DENK Volt en D66 voor deze motie hebben gestemd en de leden van de overige fracties ertegen zodat zij is verworpen. In stemming komt de motie-Eerdmans (36471 nr. 27). De voorzitter: Ik constateer dat de leden van de fracties van de VVD de SGP BBB JA21 FVD en de PVV voor deze motie hebben gestemd en de leden van de overige fracties ertegen zodat de uitslag bij handopsteken niet kan worden vastgesteld. Meneer Eerdmans we kunnen het volgende doen. Of we kunnen 'm hoofdelijk doen. Dan moet ik drie uur lang schorsen want dan moeten de mensen allemaal hiernaartoe komen. Of we kunnen het gewoon morgen voor de tweede keer proberen. U bent een redelijk mens. We gaan morgen nog een keer over deze motie stemmen maar die hangt als een zwaard van Damocles boven politiek Den Haag dames en heren. Hier is het laatste woord nog niet over gesproken. Qua laatste woord: nog even een paar dingen voordat u weghobbelt ook meneer Paternotte. Ik wil de informateur bedanken voor zijn harde werken de afgelopen maanden. Ik zal dat nog eens even onderstrepen … (Applaus) De voorzitter: … door hem nog een ruikertje aan te bieden namens u allen. Hij heeft tenslotte gewerkt namens de gehele Tweede Kamer der Staten-Generaal. Nog even twee dingen. Ik zal de motie omzetten in een opdracht. Die zal ik over wellicht een uurtje of iets langer overhandigen aan de heer Putters. Hopen maar dat hij die ook accepteert! Meneer Wilders hier nog over. De heer Wilders (PVV): Zeer veel dank. Het spreekt voor zich maar misschien kan u de toelichting bij de motie dan meesturen? De voorzitter: Dat zullen we doen. En ik zal vanavond het staatshoofd op de hoogte stellen van hetgeen hier vandaag is gebeurd in essentie het aannemen van de motie-Wilders en het verdere verloop van de informatie. Ik schors even voor het diner tot 19.00 uur. De vergadering wordt van 18.16 uur tot 19.02 uur geschorst.