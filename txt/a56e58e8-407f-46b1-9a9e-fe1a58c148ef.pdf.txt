9 Stemming motie Gevangeniswezen Aan de orde is de stemming over een motie ingediend bij het VAO Gevangeniswezen te weten: - de motie-Kooiman over niet overgaan tot sluiting van justitiële inrichtingen (24587 nr. 666). (Zie vergadering van 25 oktober 2016.) De voorzitter: De motie-Kooiman (24587 nr. 666) is in die zin gewijzigd dat zij thans luidt: Motie De Kamer gehoord de beraadslaging overwegende dat de werkdruk onder het gevangenispersoneel en het ziekteverzuim onverminderd hoog zijn; constaterende dat de Inspectie Veiligheid en Justitie ervoor heeft gewaarschuwd dat een eventueel verdergaande krimp van het personeel en uitbreiding van het meerpersoonscelgebruik risico's met zich mee kunnen brengen ten aanzien van de veiligheid; overwegende dat wegens het personeelstekort door de penitentiaire inrichting Haaglanden is besloten om tot gedeeltelijke sluiting over te gaan om het werk binnen de gevangenissen op verantwoorde wijze uit te voeren; van mening dat deze handelingen niet passen bij de wens van de Kamer om niet over te gaan tot het sluiten van gevangenissen aanvullend op het lopende masterplan; verzoekt de regering niet verder over te gaan tot al dan niet gedeeltelijke sluitingen van justitiële inrichtingen en alternatieve maatregelen te treffen om de werkdruk te verminderen en de veiligheid binnen gevangenissen te waarborgen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 667 was nr. 666 (24587). Op verzoek van mevrouw Kooiman stel ik voor haar gewijzigde motie (24587 nr. 667 was nr. 666) aan te houden. Daartoe wordt besloten.