8 Afscheid van het lid Van Hijum Aan de orde is het afscheid van het lid Van Hijum (CDA). De voorzitter: Terwijl de fractievoorzitter alvast een voorschotje neemt met een bloemetje wil ik graag een reactie geven op de brief die de heer Van Hijum naar de Kamer stuurde. Geachte heer Van Hijum beste Eddy Toen je hier zo'n elf jaar terug je maidenspeech afsloot kreeg je applaus vanaf de publieke tribune. De toenmalig voorzitter liet dat voor de Handelingen aantekenen. Een maidenspeech is natuurlijk een hele mijlpaal maar je stond nog aan de start van een veelbewogen Kamercarrière. Terugblikkend denk ik dat we kunnen zeggen dat het je is gelukt. Jij bent een van de Kamerleden die zowel de breedte als de diepte heeft opgezocht. Je hebt tal van portefeuilles gehad. Je was woordvoerder op het terrein van Verkeer en Waterstaat zonder havens dan wel van Binnenlandse Zaken en van Sociale Zaken. Ook ben je lid geweest van de onderzoekscommissie Onderhoud en innovatie spoor. De laatste jaren was je namens je fractie woordvoerder Financiën Rijksuitgaven en Vreemdelingen- en asielbeleid. Daarbij combineerde je je inhoudelijke kennis met signalen uit de praktijk bijvoorbeeld in je strijd voor het behoud van pinautomaten in dorpen en een betere kredietverlening voor het midden- en kleinbedrijf. In het al lang lopende debat over de financiële sector was je zeer herkenbaar met een krachtig en consistent pleidooi voor een cultuuromslag. Als lid van de commissie voor de Rijksuitgaven heb je je voortdurend ingezet om de controle op de besteding van belastinggeld structureel naar een hoger plan te tillen. Onlangs ontving ik nog een rapport over het parlementair budgetrecht in Europees perspectief. Ook daaraan heb jij een substantiële bijdrage geleverd. Je hebt je al die onderwerpen eigen gemaakt. Je zegt zelf dat je "wilt begrijpen wat het probleem is tot de kern wilt doordringen en daar dan iets mee wilt doen". Je verdiept je in de kwesties waarover je debatteert vooral door er met mensen over te praten. Of je nu zelf het land ingaat of mensen uitnodigt in Den Haag je zoekt altijd actief naar de dialoog. "Democratie werkt alleen als er tweerichtingsverkeer is" vind jij. Als tegenwicht tegen de lange dagen in Den Haag loop je hard en niet zomaar hard; je loopt marathons. Een solistische sport die haaks staat op hoe jij hier in de Kamer politiek bedrijft. Terwijl je in je eentje over het strand of door Laag Zuthem rent zoek je hier in de Kamer juist naar verbindingen binnen en buiten je eigen fractie. "Resultaat bereik je alleen door samenwerking" is jouw motto. En dat loont want naast tal van moties en amendementen heb je maar liefst drie initiatiefwetten ingediend. Eén gaat over de normalisering van de rechtspositie van ambtenaren samen met D66. Die kun je helaas niet meer zelf verdedigen in de Eerste Kamer. Eén gaat over de aanpassing van de arbeidsduur om flexibel te werken samen met GroenLinks. Die staat weliswaar deze week op de agenda van de TweedeKamer maar die kun je hier ook niet meer zelf verdedigen. En heel recent diende je een initiatiefwetsvoorstel in over het toezicht op kredietunies samen met je CDA-collega Agnes Mulder. Je kunt wel spreken van een nalatenschap op deze manier. Beste Eddy "Niemand is onmisbaar" zei je in een afscheidsinterview in NRC. Het tekent jouw bescheidenheid. Maar ik wil daar iets tegenover zetten. Vrij Nederland heeft de traditie om net voor het reces de balans van een parlementair jaar op te maken. Er zijn "rijzende sterren" "houwdegens" "roeptoeters" en "ideologen". Als je de verschillende edities erop naslaat wordt duidelijk wat jouw kracht is in de fractie en in de Kamer. De eerste keer stond je erin bij het lijstje met "chief whips". "Een man met grote invloed die via het beheer van de agenda al heel wat plooien heeft gladgestreken" zei een insider over jou. Twee jaar later in 2013 werd je ingedeeld in de categorie "stille krachten". "Eén van de meest ervaren krachten in zijn CDA-fractie" schreef Vrij Nederland. "Terwijl zijn partij in 2010 uiteen dreigde te vallen (...) slaagde hij erin om buiten de politieke controverse te blijven en werkte hij in stilte door aan zijn dossiers." Het gebeurde misschien niet altijd in de spotlights maar wat heb jij in de afgelopen elf jaar veel werk verzet! Dat deed je in Kamercommissies maar ook als fractiesecretaris en als lid van het Presidium van november 2010 tot september 2012. Dank je wel daarvoor. Je hebt het applaus dat je al bij je maidenspeech kreeg dubbel en dwars verdiend. Ik denk dat er wellicht nog een nieuw applaus bij zal komen. Het heeft Zijne Majesteit de Koning namelijk behaagd om jou te benoemen tot ridder in de orde van Oranje-Nassau. Mag ik je verzoeken naar voren te komen zodat ik je de versierselen kan opspelden die horen bij deze benoeming? (Applaus) (De heer Van Hijum krijgt de versierselen door de voorzitter opgespeld.) De vergadering wordt enkele ogenblikken geschorst. De voorzitter: Gefeliciteerd Eddy met deze koninklijke onderscheiding. Volgens mij is er geen mooiere manier om afscheid te nemen van de Kamer. We gaan je missen maar we gunnen Overijssel van harte een ervaren bestuurder en lijsttrekker van het CDA. De mensen gaan daar ongetwijfeld profiteren van jouw rust nuchterheid kennis en kunde maar vooral van je enorme betrokkenheid. Het ga je goed! (Applaus) De voorzitter: Na de stemmingen kunt u de heer Van Hijum uiteraard nog feliciteren met zijn koninklijke onderscheiding en wellicht afscheid van hem nemen.