4 Verkeersveiligheid Aan de orde is het tweeminutendebat Verkeersveiligheid (CD d.d. 31/05). De voorzitter: Dan beginnen we nu aan de hele serie tweeminutendebatten die we vandaag op het programma hebben staan. Een hartelijk welkom aan de minister van Infrastructuur en Waterstaat. Fijn u weer te zien. Aan de orde is thans het tweeminutendebat Verkeersveiligheid. Het commissiedebat vond plaats op 31 mei. We hebben vijf sprekers van de zijde van de Kamer. De eerste is de heer Koerhuis van de fractie van de VVD. Hij heeft zoals iedereen twee minuten spreektijd maar het mag ook korter. De heer Koerhuis (VVD): Voorzitter. Twee moties. Motie De Kamer gehoord de beraadslaging constaterende dat het LEV-kader lichte elektrische voertuigen in de toekomst op de weg toelaat; overwegende dat fietspaden niet altijd kunnen worden ingericht voor lichte elektrische voertuigen waaronder esteps; overwegende dat de wenselijkheid voor het toelaten van lichte elektrische voertuigen waaronder e-steps op de weg regionaal erg verschillend kan zijn; verzoekt de regering om te onderzoeken hoe in het LEVkader gemeenten toe te staan om lokaal maatwerk en een lokaal verbod voor lichte elektrische voertuigen waaronder e-steps in te voeren en gaat over tot de orde van de dag. De voorzitter: Deze motie is voorgesteld door de leden Koerhuis Van Ginneken en Van der Graaf. Zij krijgt nr. 1064 (29398). Motie De Kamer gehoord de beraadslaging constaterende dat gemeenten verkeers-boa's kunnen inzetten om lichte verkeersovertredingen aan te pakken zoals bellen of rijden door rood licht op de fiets;constaterende dat de eerste pilot succesvol is afgerond in Utrecht en dat extra pilots zijn gestart onder andere in Breda Harderwijk Schouwen-Duiveland Venlo en Zaanstad; verzoekt de regering om na de succesvolle afronding van de pilots gemeenten toe te staan om verkeers-boa's structureel in te zetten; verzoekt de regering tevens om te onderzoeken welke extra verkeersovertredingen verkeers-boa's kunnen aanpakken en in hoeverre verkeers-boa's hiervoor voldoende zijn uitgerust en gaat over tot de orde van de dag. De voorzitter: Deze motie is voorgesteld door de leden Koerhuis en Michon-Derkzen. Zij krijgt nr. 1065 (29398). De heer Koerhuis (VVD): Dank u wel. De voorzitter: Heel goed. De heer Krul van het CDA. De heer Krul (CDA): Voorzitter dank u wel. Het eerste debat van de dag. Fris en fruitig. Goed om u ook te zien voorzitter. U had al een lange dag deze week zag ik. Twee moties van de zijde van het CDA. Motie De Kamer gehoord de beraadslaging constaterende dat het aantal ongelukken met scootmobielen stijgt; overwegende dat het aantal scootmobielen de komende jaren explosief zal stijgen; overwegende dat het aantal ongelukken bij gelijkblijvend beleid met een aan zekerheid grenzende waarschijnlijkheid ook explosief zal stijgen; verzoekt het kabinet in de ontwikkeling van het gehandicaptenvoertuigenkader ernaar te streven een verplichting op te nemen voor leveranciers van scootmobielen om standaard een cursus voor gebruik aan te bieden die de rijvaardigheid kan verbeteren en gaat over tot de orde van de dag. De voorzitter: Deze motie is voorgesteld door de leden Krul en Werner. Zij krijgt nr. 1066 (29398).Motie De Kamer gehoord de beraadslaging constaterende dat de aangenomen motie-Geurts vroeg om het hanteren van een tussendoelstelling om in 2030 een halvering van het aantal verkeersslachtoffers te bewerkstelligen; constaterende dat het aantal verkeersslachtoffers toeneemt; overwegende dat het kabinet bij monde van de minister van IenW aangeeft dat we op een gegeven moment moeten gaan nadenken over complexe maatregelen om het aantal verkeersslachtoffers terug te dringen; verzoekt het kabinet nog voor de begrotingsbehandeling van het najaar te inventariseren welke complexe maatregelen het wil gaan nemen om de tussendoelstelling van de motie-Geurts te halen en gaat over tot de orde van de dag. De voorzitter: Deze motie is voorgesteld door de leden Krul en Van der Graaf. Zij krijgt nr. 1067 (29398). De voorzitter: Mevrouw Van der Graaf van de ChristenUnie. Mevrouw Van der Graaf (ChristenUnie): Dank u wel voorzitter. Motie De Kamer gehoord de beraadslaging overwegende dat het aantal oudere verkeersdeelnemers toeneemt; overwegende dat de openbare ruimte vaak niet goed ingericht is op de behoeften van oudere verkeersdeelnemers; verzoekt de regering bij volgende tranches van het Strategisch Plan Verkeersveiligheid (SPV) nadrukkelijk aandacht te geven aan infrastructurele wijzigingen met het oog op oudere verkeersdeelnemers en de Kamer over de resultaten hiervan te informeren en gaat over tot de orde van de dag. De voorzitter: Deze motie is voorgesteld door het lid Van der Graaf. Zij krijgt nr. 1068 (29398).Mevrouw Van der Graaf (ChristenUnie): Voorzitter. Ik had een tweede motie voorbereid over het rijden onder begeleiding van 17-jarigen. Dat heeft hele grote positieve effecten zoals minder betrokkenheid bij ongevallen en fors minder betrokkenheid bij dodelijke ongevallen. Door begeleid rijden breder in te voeren zou dat effect versterkt kunnen worden. Ik wil het ministerie oproepen dit snel te onderzoeken maar ik begrijp dat dat al gebeurt. Dat is fijn. Dan zou ik de minister willen vragen of hij kan bevestigen en toezeggen dat hij de resultaten daarvan zo spoedig mogelijk met de Kamer deelt met daarbij een handelingsperspectief. Welke wet- en regelgeving zou daarvoor aangepast moeten worden? Heel graag zou ik daarop een toezegging ontvangen van de minister. Dank u wel. De voorzitter: Mevrouw Bromet van GroenLinks. Mevrouw Bromet (GroenLinks): Voorzitter. Ik sta hier ter vervanging van mijn collega Suzanne Kröger. Twee moties. Motie De Kamer gehoord de beraadslaging overwegende dat het aantal verkeersdoden door alcoholgerelateerde ongelukken is gestegen naar 74 tot 140 per jaar; constaterende dat SWOV becijfert dat in weekendnachten 26% van de automobilisten te veel heeft gedronken; overwegende dat met één controle per 27 miljoen autokilometers de pakkans door velen als "klein" wordt ingeschat; overwegende dat voor preventie en een cultuurverandering voorlichting blijvend nodig is maar handhaving niet kan achterblijven; overwegende dat controles altijd ook een opvoedend en afschrikkend effect hebben en zo bijdragen aan de verkeersveiligheid; verzoekt de regering om het aantal alcoholcontroles in het verkeer fors op te voeren en gaat over tot de orde van de dag. De voorzitter: Deze motie is voorgesteld door de leden Bromet Kröger en Krul. Zij krijgt nr. 1069 (29398). Mevrouw Bromet (GroenLinks): Voorzitter. Er staat een spelfout in. Dat zou ik als neerlandica graag willen verbeteren.De voorzitter: Dan moeten we natuurlijk wel weten welke dat is. Mevrouw Bromet (GroenLinks): 't Kofschip is altijd heel moeilijk. Ja dat kan iedereen straks zien op de kopie. Ik hoop dat ik het nou goed gedaan heb. Motie De Kamer gehoord de beraadslaging overwegende dat in Nederland de sanctie voor drankrijders een boete van €425 is terwijl voor eenzelfde overtreding in Duitsland het rijbewijs wordt ingenomen; overwegende dat automobilisten die met drank op rijden daarmee hebben aangetoond ongeschikt te zijn voor het besturen van een voertuig; verzoekt de regering om bij de herziening van de regelgeving rond alcohol in het verkeer het invorderen van rijbewijzen veel eerder mogelijk te maken en gaat over tot de orde van de dag. De voorzitter: Deze motie is voorgesteld door de leden Bromet Kröger en Van Ginneken. Zij krijgt nr. 1070 (29398). Heel goed. Vergeet uw pen niet. O die is staatseigendom. Dan geef ik graag het woord aan een andere neerlandicus de heer Madlener van de fractie van de PVV. De heer Madlener (PVV): Ik hoop dat de voorzitter straks mijn spelfouten even verbetert want ikzelf zie ze niet. Ik heb een motie om wat orde te brengen in de helmplicht want op een snorfiets mag je 25 en dan moet je wel een helm op en op een fiets rij je soms wel 35 en dan hoef je geen helm op. Dat vind ik onbegrijpelijk. Het gaat om de snelheid die het gevaar bepaalt. Daarom deze motie. Motie De Kamer gehoord de beraadslaging overwegende dat de helmplicht voor snorfietsers tot 25 kilometer per uur tot een verschuiving naar e-bikes en snellere bromfietsen leidt; constaterende dat er een steeds luidere roep is om een helmplicht in te voeren voor e-bikes;verzoekt de regering om geen helmplicht in te voeren voor fietsers en andere voertuigbestuurders tot 25 kilometer per uur en gaat over tot de orde van de dag. De voorzitter: Deze motie is voorgesteld door het lid Madlener. Zij krijgt nr. 1071 (29398). Dank u wel. Tot zover de termijn van de Kamer. Is de minister reeds in staat om te antwoorden? Dat is niet het geval. Dan schors ik voor een paar minuutjes. De vergadering wordt enkele ogenblikken geschorst. De voorzitter: De moties worden uitgedeeld. Het woord is aan de minister. Minister Harbers: Voorzitter dank u wel. Eerst de vraag van mevrouw Van der Graaf over begeleid rijden. Het klopt dat we momenteel onderzoeken of en hoe begeleid rijden uitgebreid zou kunnen worden. Zij vraagt nu al naar een concreet tijdschema. Dat kan ik nog niet geven omdat er ook samenloop is met de nieuwe rijbewijsrichtlijn van de Europese Unie. Het voorstel van de Commissie is om begeleid rijden in de hele EU in te voeren zodat het ook grensoverschrijdend gebruikt kan worden. Uiteindelijk is het dus ook van belang dat de Nederlandse oplossing aansluit bij wat er uit de Europese discussie komt. Zodra het onderzoek gereed is zal ik dat de Kamer vanzelfsprekend doen toekomen. Dan de moties. De motie op stuk nr. 1064 over het LEVkader geef ik oordeel Kamer. Als de Kamer deze motie aanneemt ga ik na de zomer verder in gesprek met gemeenten en andere belanghebbenden om dit samen uit te werken. Dan kan ik de Kamer in het najaar informeren over de uitkomsten van dit proces en kunnen we met elkaar besluiten of en hoe maatwerk mogelijk is. Oordeel Kamer. De motie op stuk nr. 1065 over de boa's apprecieer ik namens de minister van Justitie en Veiligheid. Het oordeel hierover laat ik ook aan de Kamer met enige toelichting. We hebben daar nu een pilot voor. Die begon in Utrecht en is nu uitgebreid naar vijf andere gemeenten. Momenteel zit die pilot in de afrondende fase. Mede op basis van de conclusies van de evaluaties van beide pilots zullen we in goed overleg met de ketenpartners kunnen besluiten of boa's structureel deze bevoegdheden kunnen krijgen. De pilot verloopt goed. We hebben geen signalen dat landelijke uitrol niet zou kunnen. Ik zeg er wel bij: we willen aan de slag met deze motie maar dan moeten er uit de evaluatie geen contra-indicaties komen. Maar goed daar lijkt het niet op. Daarom krijgt deze motie gewoon oordeel Kamer. De heer Krul (CDA): Sorry het ging me net even te snel. Ik had nog een vraag over de appreciatie van de vorige motie als dat goed is. We hebben nog geen LEV-kader. Op dit moment is het ook niet toegestaan om met een step op de openbare weg tegaan. Deze motie sorteert voor op dat kader. De minister geeft net in zijn appreciatie aan: we zijn ook aan het kijken naar lokaal maatwerk. Maar is het niet zo dat we eigenlijk meer ruimte geven voor de elektrische step als gemeentes met lokaal maatwerk kunnen zeggen: nou we vinden het eigenlijk wel een goed idee op de openbare weg? Minister Harbers: Nee want het LEV-kader staat toe dat goedgekeurde LEV's straks overal gebruikt worden. Het enige wat je daaraan kunt veranderen is dat je de ruimte voor gemeenten inkrimpt. We willen dit aspect even goed regelen met gemeenten zodat ze iets krijgen wat ook handhaafbaar is en dat soort dingen. De voorzitter: De motie op stuk nr. 1066. Minister Harbers: De motie op stuk nr. 1066 over scootmobielleveranciers geef ik ook oordeel Kamer. We zien het belang van maatregelen die de rijvaardigheid bevorderen. We zijn ook al op pad om te onderzoeken welke vorm hiervoor het meest geschikt is en ook praktisch uitvoerbaar en handhaafbaar. Oordeel Kamer. Dan de motie op stuk nr. 1067 over het halveren van het aantal verkeersslachtoffers. Het oordeel hierover laat ik aan de Kamer. Ik heb al eerder aangegeven dat de SWOV op dit moment bezig is om te inventariseren welke soort maatregelen hieraan kunnen bijdragen. Samen met de andere wegbeheerders gaan we de komende tijd concrete maatregelen uitwerken en die vervolgens toetsen op onder meer haalbaarheid uitvoerbaarheid en draagvlak. De motie roept ertoe op om voor de begrotingsbehandeling inzichten te geven. We kunnen de Kamer voor het volgende commissiedebat een eerste lijst van concrete denkrichtingen zenden dus dat inhoudelijke werk. Dan volgt er in het voorjaar van 2024 nog wel een tweede stap want dan hebben we van al die maatregelen ook in beeld of ze haalbaar en uitvoerbaar zijn wat ze kosten en welk draagvlak ervoor is. Maar dat eerste inzicht waar de motie om vraagt kunnen we in ieder geval geven voor de begrotingsbehandeling van dit najaar. Oordeel Kamer. Dan de motie op stuk nr. 1068 van mevrouw Van der Graaf over het toenemende aantal oudere verkeersdeelnemers. Die geef ik ook oordeel Kamer. Via de investeringsimpuls worden gemeenten al gestimuleerd om maatregelen te treffen die de verkeersveiligheid verbeteren. Er wordt al gewerkt met een hele trits maatregelen. We hebben daar ook een menukaart voor waaruit provincies gemeenten en waterschappen maatregelen kunnen kiezen. De medeoverheden bepalen wel zelf welke ze inzetten. Maar als deze motie wordt aangenomen gaan we in overleg met de partners in het Strategisch Plan Verkeersveiligheid nadrukkelijk aandacht geven aan de risicogroep ouderen en seniorproof wegontwerp bij de vormgeving van de volgende derde tranche van de investeringsimpuls. Oordeel Kamer. De motie op stuk nr. 1069 apprecieer ik namens minister Yeşilgöz van JenV. Het is een verzoek om de regulierealcoholcontroles op te voeren. Namens de minister ontraad ik deze motie met een verwijzing naar wat we in het debat al hebben gewisseld. Vanzelfsprekend is het handhaven van rijden onder invloed een van de prioriteiten van de politie. Vanwege de effectiviteit zet de politie alleen minder in op de grootschalige alcoholcontroles omdat deze door het gebruik van social media gewoon veel minder effectief zijn geworden. Binnen een paar minuten is bekend of er ergens zo'n controle is waardoor de politie weer achter het net vist. Daarom kiest de politie ervoor om de handhaving veel flexibeler en risicogestuurd te doen waarbij er gebruik wordt gemaakt van heel veel achtergrondinformatie over grootschalige samenkomsten feesten en evenementen. Op basis daarvan doet de politie hele gerichte verkeerscontroles. Dus de handhaving is er maar wat deze motie vraagt zou in de ogen van de politie contraproductief zijn. Ik ontraad daarom deze motie. Mevrouw Bromet (GroenLinks): De minister legt de nadruk op "grootschalig" maar daar vraagt de motie niet om. De motie vraagt gewoon om controles; dat mogen ook slimme controles zijn. Minister Harbers: Ik plaatste 'm in de context van het debat dat we hebben gehad. Ik neem aan dat de motie een reactie is op het debat. Er was toen echt een roep om weer die ouderwetse grote fuiken te gaan doen. Maar als het dat nadrukkelijk niet is dan is alles wat in deze motie staat al vanzelfsprekend: dat doet de politie vandaag de dag en daar gaat ze ook mee door. De voorzitter: Verandert dat iets aan uw appreciatie? Minister Harbers: Volgens mij is het in de terminologie van de Kamer dan een volstrekt overbodige motie. De voorzitter: Dan kunnen we die overnemen. Ik kijk of daar bezwaar tegen bestaat. Dan nemen we die over en stemmen we er niet over. Zo doen we dat. Zo kan het op de vroege ochtend gaan mevrouw Bromet. De motie-Bromet c.s. (29398 nr. 1069) is overgenomen. Minister Harbers: Dan doen we dat. De motie op stuk nr. 1070 over het invorderen van het rijbewijs bij rijden onder invloed geef ik namens de minister van JenV ook oordeel Kamer. Zij heeft tijdens het commissiedebat al aangegeven dat ze tijdens de behandeling van het wetsvoorstel verbetering aanpak rijden onder invloed op de vergelijking met de aanpak in Duitsland ingaat. We pakken wat deze motie vraagt daarbij op dus oordeel Kamer.Tot slot de motie op stuk nr. 1071 van de heer Madlener. Ik zou hem willen verzoeken om die motie aan te houden omdat we bezig zijn met het meerjarenplan fietsveiligheid; daarin komen allerlei maatregelen aan de orde die de fietsveiligheid zouden kunnen verbeteren. Er wordt ook nader onderzoek gedaan naar wat voor een rol de helm daar precies in kan spelen. Het kan ook zo zijn dat daar uitkomt dat stimuleren leidt tot meer draagvlak; dan is een verplichting niet nodig. Dat hele debat gaan we nog krijgen in het najaar; deze motie loopt daarop vooruit. Om die reden verzoek ik hem om die motie aan te houden. De voorzitter: De heer Madlener knikt zij het voorzichtig. Dan is deze motie aangehouden. Op verzoek van de heer Madlener stel ik voor zijn motie (29398 nr. 1071) aan te houden. Daartoe wordt besloten. Minister Harbers: Dan heb ik daarmee alle moties geapprecieerd. De beraadslaging wordt gesloten. De voorzitter: Vanmiddag stemmen wij over al deze moties.