9 Beëdiging mevrouw Bromet Aan de orde is de beëdiging van mevrouw L. Bromet (GroenLinks). De voorzitter: Ik geef het woord aan mevrouw Leijten tot het uitbrengen van verslag namens de commissie voor het onderzoek van de geloofsbrieven. Mevrouw Leijten voorzitter der commissie: De commissie voor het onderzoek van de geloofsbrieven heeft de stukken onderzocht die betrekking hebben op mevrouw Bromet. De commissie is eenparig tot de conclusie gekomen dat zij terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om haar toe te laten als lid van de Kamer. Daartoe dient zij wel eerst de eden of de verklaringen en de beloften af te leggen zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120. De commissie verzoekt u tot slot de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Mevrouw Bromet is in het gebouw der Kamer aanwezig. Ik verzoek de griffier haar binnen te leiden. Nadat mevrouw Bromet door de griffier is binnengeleid legt zij in handen van de voorzitter de bij de wet voorgeschreven verklaringen en beloften af. De voorzitter: Dan wens ik u van harte geluk met het lidmaatschap van onze Kamer en verzoek u plaats te nemen. Dank u wel. We gaan eerst stemmen. Daarna gaan we de Griffier beëdigen. Daarna is er gelegenheid tot felicitaties.