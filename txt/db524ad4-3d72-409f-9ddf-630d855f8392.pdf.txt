18 Stemming aangehouden motie Begroting Ministerie van Economische Zaken (XIII) Aan de orde is de stemming over een aangehouden motie ingediend bij de behandeling van het wetsvoorstel Vaststelling van de begrotingsstaten van het Ministerie van Economische Zaken (XIII) voor het jaar 2014 te weten: - de motie-Ouwehand over niet instemmen met teelt van een genetisch gemanipuleerde maissoort (33750-XIII nr. 79). (Zie vergadering van 7 november 2013.) De voorzitter: De motie-Ouwehand (33750-XIII nr. 79) is in die zin gewijzigd dat zij thans luidt: Motie De Kamer gehoord de beraadslaging constaterende dat er binnenkort in de Europese Unie gestemd zal worden over een aanvraag voor toelating van de teelt van een genetisch gemanipuleerde maissoort; constaterende dat deze gentechmais continu een gifstof afgeeft die bedoeld is om de maisboorder uit te schakelen maar dat deze gifstof ook schade toebrengt aan niet-doelwitorganismen zoals vlinders; constaterende dat deze mais tevens resistent is gemaakt tegen bestrijdingsmiddelen die glufosinaat bevatten en dat de ervaring leert dat herbicideresistente gewassen leiden tot een toegenomen gebruik van chemische bestrijdingsmiddelen in de landbouw; overwegende dat het gebruik van glufosinaat grote risico's met zich meebrengt voor zoogdieren en geleedpotigen en dat de EU het gebruik van dit middel daarom al sinds april 2013 ernstig heeft beperkt; constaterende dat wanneer de Europese Commissie besluit om deze genmais goed te keuren alle EU-lidstaten verplicht worden de teelt van dit gewas toe te laten in hun land en dus ook lidstaten die de keuzevrijheid van hun boeren en burgers willen beschermen; verzoekt de regering niet in te stemmen met de voorgestelde toelating voor teelt van het genetisch gemanipuleerde maistype 1507 in de Europese Unie en gaat over tot de orde van de dag. Naar mij blijkt wordt de indiening ervan voldoende ondersteund.Zij krijgt nr. 112 was nr. 79 (33750-XIII). Op verzoek van mevrouw Ouwehand stel ik voor haar gewijzigde motie (33750-XIII nr. 112 was nr. 79) aan te houden. Daartoe wordt besloten.