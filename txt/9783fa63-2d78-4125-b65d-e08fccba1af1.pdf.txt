16 Stemmingen Toekomst publiekrechtelijke bedrijfsorganisatie Aan de orde zijn de stemmingen over moties ingediend bij het debat over de toekomst van de publiekrechtelijke bedrijfsorganisatie te weten: - de motie-Aptroot c.s. over aanpassing van de Wet op de bedrijfsorganisatie (33000-XV nr. 14); - de motie-Verhoeven/Van Veldhoven over vrijwillige aansluiting bij een PBO (33000-XV nr. 15); - de motie-Van Tongeren/Smeets over taken van publiek belang (33000-XV nr. 16); - de motie-Ortega-Martijn over concrete voorstellen om bezwaren weg te nemen (33000-XV nr. 17); - de motie-Ortega-Martijn over waarborging van taken (33000-XV nr. 18); - de motie-Smeets/Van Tongeren over arbeid als onmisbaar takencluster (33000-XV nr. 19). (Zie vergadering van 14 december 2011.) De voorzitter: Aangezien de motie-Verhoeven/Van Veldhoven (33000-XV nr. 15) is ingetrokken maakt zij geen onderwerp van behandeling meer uit. De motie-Aptroot c.s. (33000-XV nr. 14) is in die zin gewijzigd dat zij thans luidt: Motie De Kamer gehoord de beraadslaging constaterende dat verplichte aansluiting het kenmerk is van de productschappen en bedrijfschappen; overwegende dat de in medebewind uitgevoerde wettelijke taken al door een ministerie gefinancierd worden; overwegende dat ondernemers de vrijheid moeten krijgen zelf te bepalen of zij samen met collega-ondernemers andere taken willen (laten) uitvoeren en belangen willen (laten) behartigen; spreekt als haar mening uit dat de product- en bedrijfschappen moeten worden opgeheven; verzoekt de regering om daartoe binnen zes maanden de Kamer een wetsvoorstel inhoudende aanpassing van de Wet op de bedrijfsorganisatie voor te leggen alsmede een voorstel voor de afbouw van de schappen en het onderbrengen van de wettelijke taken en van de activiteiten van publiek belang op het gebied van plant- en diergezondheid en dierenwelzijn voedselveiligheid en gezondheid; verzoekt de regering voorts in overleg te treden met werkgevers- en werknemersorganisaties of en waar zijniet-wettelijke taken in het private domein willen onderbrengen en daarover de Kamer te informeren en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 61 (33000-XV). Ik stel vast dat wij hier nu over kunnen stemmen. Ik geef gelegenheid tot het afleggen van een stemverklaring vooraf. Mevrouw Ortega-Martijn (ChristenUnie): Voorzitter. De ChristenUnie-fractie is altijd zeer kritisch geweest over het bestaansrecht van publiekrechtelijke bedrijfsorganisaties onder meer omdat er sprake is van vermenging van wettelijke en private taken. Daarnaast kleven er veel bezwaren aan zoals hoge heffingen lange beroeps- en bezwaarprocedures en gebrek aan inspraak en transparantie. Maar de schappen doen ook veel nuttig werk onder andere op het gebied van vakmanschap en voedselveiligheid. De minister heeft op verzoek van de Kamer een visie gepresenteerd op de toekomst van de product- en bedrijfschappen. In haar voorstel heeft de regering het aantal taken teruggebracht tot een aantal kerntaken. Plant- en diergezondheid en voedselveiligheid zijn taken die mijn fractie goed geborgd wil zien naast behoud van goed vakmanschap. Er lijkt echter geen alternatief om de vrijgevallen taken budgetneutraal goed op te vangen indien er sprake is van volledige opheffing van de schappen. De minister wil komen met een wetsvoorstel waarin hij ook rekening houdt met het wegnemen van de bezwaren zoals door mijn fractie geschetst. De ChristenUnie wil dat voorstel in ieder geval afwachten en zal daarom nu tegen de motie van de heer Aptroot c.s. op stuk nr. 14 stemmen. In stemming komt de motie-Van Tongeren/Smeets (33000-XV nr. 16). De voorzitter: Ik constateer dat de aanwezige leden van de fracties van de PvdD de PvdA GroenLinks en de ChristenUnie voor deze motie hebben gestemd en de aanwezige leden van de overige fracties ertegen zodat zij is verworpen. In stemming komt de motie-Ortega-Martijn (33000-XV nr. 17). De voorzitter: Ik constateer dat de aanwezige leden van de fracties van de PvdD de PvdA GroenLinks de SGP de ChristenUnie en het CDA voor deze motie hebben gestemd en de aanwezige leden van de overige fracties ertegen zodat zij is verworpen. In stemming komt de motie-Smeets/Van Tongeren (33000-XV nr. 19). De voorzitter: Ik constateer dat de aanwezige leden van de fracties van de PvdD de PvdA GroenLinks en de ChristenUnie voorOrtega-Martijn deze motie hebben gestemd en de aanwezige leden van de overige fracties ertegen zodat zij is verworpen. In stemming komt de gewijzigde motie-Aptroot c.s. (33000-XV nr. 61). De voorzitter: Ik constateer dat de aanwezige leden van de fracties van de SP GroenLinks D66 de VVD en de PVV voor deze gewijzigde motie hebben gestemd en de aanwezige leden van de overige fracties ertegen zodat zij is aangenomen. (applaus vanaf de publieke tribune) De voorzitter: Een deel van de aanwezigen op de publieke tribune applaudisseerde. Dat was goed hoorbaar en dat is voldoende voor de rest van de dag. Ik bedoel op een vriendelijke manier te zeggen dat dit niet mag. Ik zie dat men dit begrijpt; goed zo. In stemming komt de motie-Ortega-Martijn (33000-XV nr. 18). De voorzitter: Ik constateer dat de aanwezige leden van de fracties van de PvdD de PvdA GroenLinks de SGP en de ChristenUnie voor deze motie hebben gestemd en de aanwezige leden van de overige fracties ertegen zodat zij is verworpen.