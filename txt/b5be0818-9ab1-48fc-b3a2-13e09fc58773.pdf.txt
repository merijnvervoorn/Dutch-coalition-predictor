23 Stemming brief benoeming Nationale ombudsman Aan de orde is de stemming in verband met de brief van de tijdelijke commissie Benoeming Nationale Ombudsman over de benoeming van een Nationale ombudsman (34050 nr. 2). De voorzitter: De stemming vindt plaats conform de artikelen 74 tot en met 83 van het Reglement van Orde. Ik ga ervan uit dat iedereen de presentielijst heeft getekend. Ik benoem tot leden van het stembureau de leden Van der Burg Schouw Oskam en Ypma. Ik verzoek mevrouw Van der Burg om als voorzitter op te treden en ik verzoek de leden van het stembureau om plaats te nemen aan de tafel in het midden van de zaal. Ik verzoek de bodes om de roze stembriefjes uit te delen. Maar ik ben het met de leden eens het zijn oranje doch ook enigszins roze stembriefjes. Het volgende is van belang. U wordt geacht om op het stembriefje één naam te schrijven. U kunt uw stem uitbrengen op eenieder die voldoet of kan voldoen aan de in de Wet Nationale ombudsman genoemde voorwaarden. Briefjes met meer namen of niet of niet behoorlijk ingevulde briefjes zijn ongeldig en tellen niet mee voor de berekening van het aantal stemmen dat nodig is voor het behalen van de volstrekte meerderheid. Ik verzoek de griffier de namen van de leden die de presentielijst hebben getekend voor te lezen. Ik verzoek de leden om op die oproep te reageren door op te staan zich naar het stembureau te begeven en na het uitbrengen van de stem hun plaats opnieuw in te nemen. Ik verzoek de leden om bij het stembureau aan te sluiten bij de voorganger en om niet voor te dringen. Mijn stembriefje zal door de Kamerbewaarder bij de stemopnemers worden gebracht. De stemopnemers zelf zullen aan het slot hun stem uitbrengen. Ik verzoek de griffier om te beginnen met het voorlezen van de namen in een zodanig tempo dat de leden de gelegenheid hebben om naar voren te lopen. Het gaat even duren maar ik verzoek de mensen in de zaal om zo veel mogelijk stilte te betrachten. Dan kan deze procedure zo snel mogelijk verlopen. De stembriefjes zijn uitgedeeld en wij kunnen overgaan tot stemming. Ik geef thans het woord aan de griffier voor het oplezen van de namen. (Vervolgens roept de griffier de namen van de leden af voor het uitbrengen van hun stem.) De vergadering wordt van 16.36 uur tot 16.45 uur geschorst. De voorzitter: De voorzitter van het stembureau heeft aangegeven dat het stembureau klaar is met het tellen van de stemmen. Het woord is aan de voorzitter van het stembureau mevrouw Van der Burg.Mevrouw Van der Burg (VVD): Voorzitter. Er zijn 143 stemmen uitgebracht. De voorzitter: Er zijn ook 143 leden die de presentielijst hebben getekend. Mevrouw Van der Burg (VVD): Van die 143 stemmen zijn 134 stemmen geldig. Er zijn 129 stemmen uitgebracht op de heer Van Zutphen. Er zijn 2 stemmen uitgebracht op de heer Van Woerkom. Er is 1 stem uitgebracht op de heer Elias. Er is 1 stem uitgebracht op de heer Wilders. Er is 1 stem uitgebracht op de heer Frits Bom. De voorzitter: Om tot Nationale ombudsman te kunnen worden benoemd zijn 68 stemmen nodig de volstrekte meerderheid van het aantal geldig uitgebrachte stemmen. Op de heer Van Zutphen zijn 129 stemmen uitgebracht. Daarmee is de heer R.F.B. van Zutphen benoemd tot Nationale ombudsman. (Geroffel op de bankjes) De voorzitter: De heer Van Zutphen zal op een nader te bepalen moment worden beëdigd. Ik dank de leden van het stembureau maar vooral de leden van de tijdelijke commissie Benoeming Nationale ombudsman en in het bijzonder haar voorzitter mevrouw Berndsen. Zij zijn vanaf heden van hun taken ontheven. (Geroffel op de bankjes) De vergadering wordt enkele ogenblikken geschorst. Voorzitter: Wolbert