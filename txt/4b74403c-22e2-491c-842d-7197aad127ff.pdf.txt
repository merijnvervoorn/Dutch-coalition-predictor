11 Stemming motie Aanslagen in Brussel Aan de orde is de stemming over een motie ingediend bij het debat over de aanslagen in Brussel te weten: - de motie-Wilders over het opzeggen van het vertrouwen in de minister van Veiligheid en Justitie (29754 nr. 375). (Zie vergadering van heden.) De voorzitter: Ik geef gelegenheid tot het afleggen van een stemverklaring vooraf. De heer Kuzu (Groep Kuzu/Öztürk): Het hoeft geen lange stemverklaring te zijn. Het gaat over de motie van wantrouwen. Er zijn boze tongen die beweren dat wij meegaan in het frame van de heer Wilders. Dat is niet de bedoeling. Dit gaat om een motie van wantrouwen. Dit gaat om de inhoud. Dit gaat om onze veiligheid en om niets anders. (Rumoer) De heer Kuzu (Groep Kuzu/Öztürk): U hoort de reactie al voorzitter. Het gaat om niets anders. Wij zullen voor deze motie stemmen. De voorzitter: Dank u wel. In stemming komt de motie-Wilders (29754 nr. 375). De voorzitter: Ik constateer dat de aanwezige leden van de fracties van de SP de PvdD GroenLinks 50PLUS de Groep Kuzu/Öztürk de Groep Bontes/Van Klaveren en de PVV voor deze motie hebben gestemd en de aanwezige leden van de overige fracties ertegen zodat zij is verworpen.