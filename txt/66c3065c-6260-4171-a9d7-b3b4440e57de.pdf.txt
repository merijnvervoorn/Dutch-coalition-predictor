6 Beëdiging van de heer P.H.M. Smeulders (GroenLinks) Aan de orde is de beëdiging van de heer P.H.M. Smeulders (GroenLinks). De voorzitter: Aan de orde is de beëdiging van de heer Smeulders namens GroenLinks. Ik geef het woord aan mevrouw Pia Dijkstra voor het uitbrengen van verslag namens de commissie voor het onderzoek van de Geloofsbrieven. Mevrouw Pia Dijkstra voorzitter der commissie: Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op heer P.H.M. Smeulders te 's Hertogenbosch. De commissie is tot de conclusie gekomen dat heer P.H.M. Smeulders te 's Hertogenbosch terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de verklaringen en de beloften af te leggen zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120. Voorzitter. De commissie verzoekt u tot slot de Kamer voor te stellen het volledige rapport in de Handelingen op te nemen. Dank u wel. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen in de zaal en op de publieke tribune indien mogelijk te gaan staan. De heer Smeulders is in het gebouw der Kamer aanwezig om de voorgeschreven verklaringen en beloften af te leggen. Ik verzoek de griffier hem binnen te leiden. Nadat de heer Smeulders door de griffier is binnengeleid legt hij in handen van de voorzitter de bij de wet voorgeschreven verklaringen en beloften af. De voorzitter: Dan wil ik u van harte feliciteren met uw plek in ons midden. Ik heb de eer om u als eerste een hand te geven. Ik verzoek u in ons midden plaats te nemen. Uw aanwezigheid wordt op de presentielijst opgenomen en na het afscheid van de heer Grashoff is er gelegenheid voor felicitaties. Dank u wel.