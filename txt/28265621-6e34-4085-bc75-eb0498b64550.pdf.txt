3 Nederlandse input publieke consultatie herziening emissienormen vrachtvervoer Aan de orde is het tweeminutendebat Nederlandse input publieke consultatie herziening emissienormen vrachtvervoer (22112 nr. 3434). De voorzitter: Aan de orde is het tweeminutendebat Nederlandse input publieke consultatie herziening emissienormen vrachtvervoer. Ik heet de staatssecretaris van IenW van harte welkom evenals de leden en natuurlijk ook iedereen die dit debat volgt hier of op afstand. Ik wil maar direct van start en geef het woord aan de heer Koerhuis van de VVD. De heer Koerhuis (VVD): Voorzitter. Dit tweeminutendebat houden we als afronding van een schriftelijk overleg over een positionpaper over de verduurzaming van onze transportsector die de staatssecretaris naar Brussel heeft gestuurd. Zeker in de huidige tijd is de verduurzaming van onze transportsector belangrijk. Wij hebben in die positionpaper gezien dat de staatssecretaris er in Brussel voor pleit om de normen voor verduurzaming omhoog te schroeven. En wederom in de huidige tijd kan ik dat op bepaalde gebieden zeker onderschrijven. We moeten dan alleen wel een plan hebben hoe we dat gaan doen. Nou heb ik in het schriftelijke overleg gevraagd welk plan de staatssecretaris heeft voor de verduurzaming van onze koeltransportsector en op dat punt schoot de beantwoording gewoon tekort. Ik vind dat als je naar Brussel gaat om te zeggen dat de eisen omhoog moeten voor een bepaalde sector je in ieder geval een plan moet hebben voor hoe je die sector dan wilt verduurzamen. Daarom de volgende motie. Motie De Kamer gehoord de beraadslaging constaterende dat koeltransport belangrijk is voor de concurrentiepositie van de Nederlandse landbouw- tuinbouwen visserijsector; constaterende dat walstroominfrastructuur voor koelvrachtauto's beschikbaar is maar te weinig wordt ingezet; verzoekt de regering om met een plan te komen voor de verduurzaming en specifiek de walstroominfrastructuur van koeltransport en hier zowel de transportsector als de landbouw- tuinbouw- en visserijsector bij te betrekken en gaat over tot de orde van de dag.De voorzitter: Deze motie is voorgesteld door het lid Koerhuis. Zij krijgt nr. 3483 (22112). De tweede spreker in dit debat is mevrouw Kröger. Zij spreekt namens de fractie van GroenLinks. Mevrouw Kröger (GroenLinks): Voorzitter. Slechts één motie. Motie De Kamer gehoord de beraadslaging overwegende dat vrachtwagens een gemiddelde afschrijvingstermijn van dertien tot veertien jaar hebben; overwegende dat ons wegvervoer in 2050 klimaatneutraal moet zijn; overwegende dat de staatssecretaris van mening is dat daarmee een toelatingsverbod voor nieuwe fossiele vrachtwagens per 2035 logisch zou zijn; verzoekt de regering om zich in Europa in te zetten voor een toelatingsverbod voor vrachtwagens op fossiele brandstof per 2035 of zoveel eerder als mogelijk en gaat over tot de orde van de dag. De voorzitter: Deze motie is voorgesteld door het lid Kröger. Zij krijgt nr. 3484 (22112). Dank u wel. Daarmee bent u aan het einde gekomen van uw inbreng. We zullen even wachten tot de moties er zijn. Ik schors voor een enkel moment. Daarna gaan we over tot de beantwoording van de staatssecretaris. De vergadering wordt enkele ogenblikken geschorst. De voorzitter: Ik zie dat de staatssecretaris gereed is voor de beantwoording. Ik geef het woord aan de staatssecretaris. Staatssecretaris Heijnen: Dank u wel voorzitter. Er zijn steeds meer mogelijkheden om vrachtvervoer emissieloos te laten zijn. De technologie ontwikkelt zich snel en wordt op afzienbare termijn ook kostenconcurrerend. Je ziet ook dat de sector voertuigproducenten en vlooteigenaren heel veel ambities uitspreken. Ik werk hard aan zowel de ambitie als de randvoorwaarden waaronder die ambitie uiteindelijk waar kan worden gemaakt. U kent ook mijn ambitie op het gebied van emissievrije zones. Juist daarvoor is het van belang dat er een groter aanbod komt van betaalbare alternatieven. Dievoertuigen moeten uiteraard kunnen rijden. Vandaar mijn ambitie om met laadinfra zowel nationaal als Europees via de AFIR-richtlijn aan de slag te gaan. Wie de overstap wil maken krijgt via AanZET een steuntje in de rug. De herziening van de Europese normen geeft een belangrijk signaal aan de markt. Daardoor draagt een steeds groter deel van het wagenpark bij aan het Parijsakkoord en aan een betere luchtkwaliteit en ook aan verminderde energieafhankelijkheid en aan een kostendaling voor de vervoerders. Verder probeer ik mondiaal zo veel mogelijk landen hun handtekening te laten zetten onder een mondiale overeenkomst over emissieloos vervoer. Op de komende klimaattop wil ik nieuwe landen kunnen presenteren die daaraan deelnemen. Ik wil nu graag ingaan op de moties. De motie van de heer Koerhuis verzoekt de regering om met een plan te komen voor de verduurzaming van koeltransport. Die motie geef ik graag oordeel Kamer. Ik ben in gesprek met de koelsector om het koeltransport te verduurzamen. Het type walstroom is daarbij een belangrijke schakel. Een plan van aanpak lijkt me daarom een prima idee. Dan de motie van GroenLinks die de regering verzoekt om zich in Europa in te zetten voor een toelatingsverbod voor vrachtwagens op fossiele brandstof per 2035 of zo veel eerder als mogelijk. Ook op die motie wacht ik graag het oordeel van de Kamer af. Ik wil me graag inzetten voor een sterke Europese ambitie. Met gelijkgestemde lidstaten wil ik me er graag voor inzetten om zo vroeg mogelijk voor 2040 alle nieuwverkoopauto's emissieloos te laten zijn. Dat kan een belangrijke impuls geven aan beschikbaarheid en betaalbaarheid van voertuigen en de ontwikkeling daarvan. Dank u wel. De voorzitter: Ik dank de staatssecretaris. Daarmee ronden we dit tweeminutendebat af. De beraadslaging wordt gesloten. De voorzitter: De stemming over deze twee moties zal aanstaande dinsdag zijn. De vergadering wordt van 10.23 uur tot 10.35 uur geschorst.