5 Herdenking Lex Kruijt (Dienst Analyse en Onderzoek) Aan de orde is de herdenking naar aanleiding van het overlijden van Lex Kruijt (Dienst Analyse en Onderzoek). De voorzitter: Vandaag staan we stil bij het overlijden van Lex Kruijt. Ik heet zijn partner Astrid Knijnenburg en zijn zoon Timo van harte welkom. Mag ik u allen vragen voor zover dat mogelijk is te gaan staan. Lex Kruijt is slechts 58 jaar oud geworden. Hij overleed onverwacht op zaterdag 19 februari. Het condoleanceregister is massaal ingevuld. De rode draad in de reacties is: wat verdrietig dat zo'n fijn en kundig mens ons zo plotseling is ontvallen. Zijn humor en integriteit worden elke keer genoemd. Lex Kruijt werkte sinds 2001 bij de Tweede Kamer en sinds 2017 bij de Dienst Analyse en Onderzoek. In zijn 21-jarige loopbaan bij de Kamer werkte hij bij verschillende diensten maar in de kern was hij altijd een informatiespecialist. Hij was geknipt voor die rol vanwege zijn grote belangstelling en zijn achtergrond als historicus. Als historicus kon hij ook echt genieten van zijn werkplek in het Logement: een plek in de Tweede Kamer waar elke steen trap en kamer geschiedenis ademen. Het bijzondere is dat Lex voordat hij bij de Kamer kwam werken in dienst was van het ministerie van Buitenlandse Zaken en dus precies hier in dit gebouw werkte waar wij nu al bijna een jaar ons werk doen. In het begin had hij gemengde gevoelens over de verhuizing en over het verlaten van het Binnenhof. Net zoals voor velen was het voor hem een grote stap maar hij wist B67 uiteindelijk te leren waarderen en had er vrede mee. Persoonlijk heb ik ook goede ervaringen met Lex. Samen waren we actief in de enquêtecommissie Fyra. Ik was net als hij altijd heel geïnteresseerd in allerlei nieuwsdingen. Wij vonden elkaar daar heel vaak in. Lex was ook zeer betrokken als lid van het onderzoeksteam. Toen de Kamerleden en de ondersteunende staf van de toenmalige enquête vernamen dat hij was overleden was ook bij hen de schok groot. De voorzitter van de enquêtecommissie Madeleine van Toorenburg sprak ik erover. Haar woorden waren: "Als informatiespecialist snorde hij van alles en nog wat op wat voor de commissie nuttig kon zijn. Het waren roerige tijden. Iedereen vond wat van de Fyra en van het onderzoek. Lex bleef altijd prettig stoïcijns. Met droge humor en guitige blik relativeerde hij alle berichten." Hij hield altijd zijn ogen op de bal. Tijdens discussies was zijn bijdrage altijd rustig en constructief. Hij trad nooit op de voorgrond en was altijd dienstbaar. Een dierbare collega is heengegaan. Binnen zijn dienst werkte Lex voor de vaste Kamercommissies voor Buitenlandse Zaken en voor Buitenlandse Handel en Ontwikkelingssamenwerking. Zijn collega's denken met grote waardering aan hem terug. Hij was iemand die met een relativerende grap op het juiste moment de spanningin de hectiek van het werk wist te breken. Altijd was hij bereid om het werk van iemand anders over te nemen. Hij was bescheiden sociaal en een stabiele factor. "Lex en ik hadden vaak aan een half woord genoeg. Dat was geweldig samenwerken" zegt een collega. Het werk in de Tweede Kamer heeft Lex ook zijn liefde gebracht. Hij ontmoette hier zijn levensgezellin Astrid Knijnenburg. Zij is een collega van de Dienst Informatie en Archief. Hard werken stond bij Lex centraal maar daarnaast was hij ook een levensgenieter. Lex deelde geestdriftig welke boeken hij had gelezen en welke hij nog ging lezen. Samen met Astrid maakte hij verre reizen. Die brachten hem naar bestemmingen als China Vietnam en de Verenigde Staten. Goede herinneringen bewaarde hij ook aan een mooie en verre dienstreis die hij kon maken in 2017. Dat was naar Seoul voor een internationaal seminar over ontwikkeling onderzoek en alles wat te maken had met het parlement. Hij maakte ook vele stedentrips onder andere naar Verona. Dat was een bijzondere bestemming omdat zijn dochter Anne daar aan het promoveren is. Lex was een trotse vader en sinds vorig jaar opa. Lex Kruijt deelde zijn liefde en enthousiasme voor zijn kinderen zijn kleinkind Norah zijn partner Astrid en alles wat hem bezighield graag met iedereen. Zijn collega's herinneren zich de warme en mooie verhalen over zijn geliefden en de vele foto's die hij altijd met een glimlach van oor tot oor liet zien. Een collega zegt daarover: "Hij kon zo mooi vertellen over zijn vakantie die hij samen met Astrid had beleefd of die nog op de planning stond." Een andere collega die bij de uitvaart zijn gezinsleden ontmoette merkte op dat zij het gevoel had dat zij daardoor de gezinsleden zo goed had leren kennen. Lex Kruijt laat een gat achter dat nooit kan worden vervuld. Maar zoals een collega in het condoleanceregister schrijft: wat je in je hart bewaart raak je nooit meer kwijt. Iedereen die het verlies van Lex moet verwerken wens ik daar heel veel kracht bij toe. Ik verzoek u nu om een moment van stilte in acht te nemen. (De aanwezigen nemen enkele ogenblikken stilte in acht.) De voorzitter: Ik dank u wel. Ik schors de vergadering voor een enkel moment zodat u de familie van Lex kunt condoleren. De vergadering wordt enkele ogenblikken geschorst.