10 Stemming motie Water Stemming motie Water Aan de orde is de stemming over een aangehouden motie ingediend bij het debat over Water te weten: - de gewijzigde motie-Gabriëls/Kostić over alles op alles zetten om overal aan de KRW-eisen te voldoen (36410-XII nr. 73 was nr. 61). (Zie wetgevingsoverleg van 29 januari 2024.) De voorzitter: Een stemverklaring van de heer Olger van Dijk van de fractie van NSC. De heer Olger van Dijk (NSC): Dank voorzitter. Nieuw Sociaal Contract wil ook een maximale inspanning leveren om de doelen van de Kaderrichtlijn Water te halen. Het impulsprogramma van de minister van IenW is daarvoor een belangrijke pijler. Maar deze motie roept alleen in het tweede deel van het dictum op om "geen enkel bestuurlijk of juridisch middel uit te sluiten". Dat klinkt mijn fractie te veel als een oproep tot inzet van vergaande bevoegdheden en instrumenten zoals onteigening. Daarom zullen wij tegen deze motie stemmen. De voorzitter: Heel goed. In stemming komt de gewijzigde motie-Gabriëls/Kostić (36410-XII nr. 73 was nr. 61). De voorzitter: Ik constateer dat de leden van de fracties van de SP GroenLinks-PvdA de PvdD DENK Volt en D66 voor deze gewijzigde motie hebben gestemd en de leden van de overige fracties ertegen zodat zij is verworpen.