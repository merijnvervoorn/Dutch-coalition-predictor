6 Regeling van werkzaamheden (stemmingen) De voorzitter: Voordat we gaan stemmen geef ik het lid Kwint namens de SP het woord. De heer Kwint (SP): Dank u wel voorzitter. Naar aanleiding van het wetgevingsoverleg Media van vorige week waar wij vandaag over zouden stemmen heb ik aanvullende vragen gesteld over de raadselachtige lade op het ministerie van OCW waar nog weleens een rapport in blijft liggen. Die antwoorden heb ik vandaag gekregen maar die bieden dusdanig veel aanleiding voor vervolgvragen dat ik de collega's wil verzoeken de stemmingen bij het wetgevingsoverleg Media een week uit te stellen zodat ik nog extra aanvullende vragen kan stellen en wij weloverwogen ons besluit kunnen nemen. De voorzitter: Dus het verzoek is om agendapunt 3 van de stemmingslijst uit te stellen. Wie hierover? De heer Sneller (D66): Volgens mij is het een goed gebruik om als een collega nog een week extra nodig heeft dat uitstel te honoreren. Dus steun van D66. De heer Baudet (FvD): Tegen. De heer Bisschop (SGP): Steun voor het voorstel. De heer Kuzu (DENK): Steun voor het voorstel. Mevrouw Westerveld (GroenLinks): Steun voor het voorstel. De heer Van der Molen (CDA): Steun voor het voorstel voorzitter. Mevrouw Van den Hul (PvdA): Steun. Mevrouw Van der Graaf (ChristenUnie): Ook steun vanuit de ChristenUnie.Mevrouw Yeşilgöz-Zegerius (VVD): Steun vanuit de VVD maar dan wel graag voor één week. Dus meenemen bij de OCW-begroting en de moties die dan ingediend worden. Mevrouw Ouwehand (PvdD): Steun. De heer Krol (50PLUS): Steun. De voorzitter: Dan zullen we volgende week stemmen over agendapunt 3 de moties ingediend bij het wetgevingsoverleg over het begrotingsonderdeel Media van OCW. Dan heb ik nog één mededeling over punt 4 van de stemmingslijst de moties ingediend bij het VAO Dienst Uitvoering Onderwijs. De motie-Futselaar/Van den Hul op stuk nr. 154 is tijdens het debat al aangehouden. Daar gaan we dus niet over stemmen.