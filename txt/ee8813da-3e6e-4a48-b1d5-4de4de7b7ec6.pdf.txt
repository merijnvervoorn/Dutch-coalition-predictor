3 Regeling van werkzaamheden De voorzitter: Dan is nu aan de orde de regeling van werkzaamheden. Ik stel voor toe te voegen aan de agenda van de Kamer: - Het Voorstel van wet van het lid Nijboer tot wijziging van Boek 7 van het Burgerlijk Wetboek en de Uitvoeringswet huurprijzen woonruimte (Wet maximering huurprijsverhogingen geliberaliseerde huurovereenkomsten) (35488). Aangezien alle ingeschreven sprekers zich hebben teruggetrokken stel ik voor het VAO Mijnbouw/Groningen van de agenda af te voeren. Op verzoek van de indiener stel ik voor de volgende motie opnieuw aan te houden: 29398-765. Ik stel voor toe te voegen aan de agenda maar niet voor deze week: - het VAO Armoede- en schuldenbeleid met als eerste spreker de heer Jasper van Dijk namens de SP; - het VAO Discriminatie met als eerste spreker de heer Azarkan namens DENK; - het VAO Zwangerschap en geboorte met als eerste spreker mevrouw Ploumen namens de PvdA; - het VAO Cybersecurity met als eerste spreker mevrouw Yeşilgöz-Zegerius namens de VVD. Overeenkomstig de voorstellen van de voorzitter wordt besloten. De voorzitter: Dan geef ik nu het woord aan mevrouw Belhaj namens D66. Mevrouw Belhaj (D66): Voorzitter. Op 19 juli 2020 had een NH90-helikopter van de Koninklijke Marine tijdens een oefening in het Caribisch gebied een onvoorzien harde impact met het zeewater. Als gevolg van de impact zijn twee van de vier bemanningsleden omgekomen. Het gaat om de 34-jarige vlieger Christine Martens en de 33-jarige Erwin Warnies. Er is een OVVonderzoek gekomen naar aanleiding van dit afschuwelijke ongeluk. Ik wil de Kamer verzoeken om naar aanleiding van dit onderzoek een debat te voeren. De heer Öztürk (DENK): Steun voor het debat. De heer Bruins (ChristenUnie): Ook steun van de ChristenUnie. De heer Van der Lee (GroenLinks): Steun.Mevrouw Tellegen (VVD): Steun voorzitter. Mevrouw Ploumen (PvdA): Steun. Mevrouw Agema (PVV): Steun. De voorzitter: Dat geldt ook voor het CDA? Ik kijk even naar mevrouw Van Toorenburg. Ja. Dat geldt ook voor de heer Stoffer voor de heer Van Otterloo voor de heer Wassenberg en voor de heer Van Raak namens de SP. Dus eigenlijk steunt de hele Kamer het verzoek om een debat daarover te houden. Mevrouw Belhaj (D66): Daar is het ernstig genoeg voor dus dank. De voorzitter: Dank u wel mevrouw Belhaj. Mevrouw Tellegen in plaats van mevrouw Aukje de Vries maar dan namens de commissie Defensie. Mevrouw Tellegen (VVD): Namens Aukje de Vries voorzitter van de commissie Defensie het verzoek om het debat over het bericht dat het leger informatie verzamelt over de Nederlandse samenleving nog voor het voorjaars- en verkiezingsreces in te plannen maar niet dan nadat de brief daarover naar de Kamer is gestuurd. De voorzitter: Dat is een verzoek namens de commissie dus ik neem aan dat iedereen dat steunt. Dan ga ik naar de heer Azarkan. Dat wordt de heer Kuzu zie ik. De heer Kuzu namens DENK. De heer Kuzu (DENK): Voorzitter. Het zijn geen incidenten meer. Steeds vaker zien we dat misdrijven plaatsvinden tegen gebedshuizen. Dit weekend was het raak bij twee synagogen en de Ulu Moskee in Utrecht. Vannacht was er sprake van een geweldsincident. Er werd een baksteen door de ruit van de Westermoskee in Amsterdam gemieterd. Ik zou daarover met de minister van Justitie en Veiligheid nog voor het verkiezingsreces een debat willen voeren. De voorzitter: Wie hierover? Niemand? Mevrouw Tellegen en dan mevrouw Van Toorenburg.Mevrouw Tellegen (VVD): Geen steun voor een plenair debat. Misschien kan het betrokken worden bij een reeds gepland AO. Het is misschien wel verstandig om er eerst een brief over te vragen. Mevrouw Ploumen (PvdA): Steun maar goed als er eerst een brief komt. Mevrouw Van Toorenburg (CDA): Ik sluit me aan bij mevrouw Tellegen. Mevrouw Bergkamp (D66): Voorzitter ik sluit me ook aan bij de woorden van de VVD. De heer Van Otterloo (50PLUS): Steun voor een debat na ommekomst van een brief. De heer Bruins (ChristenUnie): Inderdaad eerst graag een brief. Vooralsnog geen steun. Ik ga eerst die brief afwachten en lezen. De voorzitter: De heer Stoffer en dan de heer Van der Lee. De heer Stoffer (SGP): Eerst een brief. Misschien kan daarin worden ingegaan op de vraag of het geen incidenten zijn maar iets wat veel vaker voorkomt. Afhankelijk van die brief pas steun voor een debat maar nu nog geen steun. De heer Van der Lee (GroenLinks): Steun voor het debat. Ik zou wel in overweging willen geven om het per commissie te doen omdat er nog maar heel weinig plenaire weken zijn. Maar op zich wel steun voor het debat. De heer Wassenberg (PvdD): Steun voor het debat. Eerst een brief. De heer Van Raak (SP): Steun voor een brief. De voorzitter: Geen steun dus voor het debat meneer Kuzu. U heeft geen meerderheid voor het houden van een debat. De heer Kuzu (DENK): Ik zie het voorzitter. Ik ga proberen het op een commissieagenda te krijgen. Mocht dat niet lukken … Ik zet het toch alvast op de lijst van dertigledendebatten. Als het in een commissievergadering lukt halen we het van die lijst af. Dank u wel.De voorzitter: Prima. Dan zullen we dit debat toevoegen aan de lijst van dertigledendebatten. Ik stel voor het stenogram van dit deel van de vergadering door te geleiden naar het kabinet. Ik heb mevrouw Marijnissen op de lijst staan maar ik zie haar nog niet. Dan ga ik naar de heer Wilders en dan kijken we of mevrouw Marijnissen intussen is gearriveerd. De heer Wilders (PVV): Voorzitter. Voor het belangrijke debat dadelijk over corona zou ik u willen vragen om één of twee minuutjes spreektijd toe te voegen. De voorzitter: Ik zie de leden allemaal het gebaar voor één minuut maken. Niemand heeft er bezwaar tegen. Dan ga ik ervan uit dat het akkoord is. Toch? Ja. Anderhalf zegt u? Anderhalve minuut een compromis. Dan gaan we dat doen. Ik kijk even naar de heer Van Raak. Kunt u niet namens mevrouw Marijnissen het verzoek doen? Anders wordt het na het reces. De heer Van Raak namens de SP. De heer Van Raak (SP): Ik doe dat met buitengewoon veel plezier. De voorzitter: Ik zie het. De heer Van Raak (SP): Het verzoek is een debat met de minister-president en de minister van Financiën over het eindrapport van de parlementaire ondervraging kinderopvangtoeslag te houden in de tweede of de derde week maar in ieder geval voor het sluiten van dit parlement. De voorzitter: Dan heb ik de heer Van der Lee de heer Kuzu en de heer Bruins. De heer Van der Lee (GroenLinks): Als lid van de commissie vind ik het wel wat ontijdig want we moeten ons rapport nog voltooien en aanbieden aan de Voorzitter. Maar dat neemt niet weg dat ik begrijp dat de Kamer hierover wil debatteren. Dat lijkt mij heel goed. Maar ik zou dan wel namens mijn fractie willen zeggen dat ook de bewindspersonen die verantwoordelijk zijn voor het onderwerp de staatssecretaris van Financiën en de staatssecretaris van Sociale Zaken bij dat debat moeten worden uitgenodigd naast de minister-president en de minister van Financiën. De voorzitter: Zo! Hoeveel zijn erbij betrokken? Want we moeten daar ook rekening mee houden in verband met corona.De heer Kuzu (DENK): Van harte steun voor het debat op het moment dat er een rapport ligt van de ondervragingscommissie en een kabinetsreactie daarop. Ik reken erop dat het voor de tweede en derde week van januari kan. Steun voor een debat. De heer Bruins (ChristenUnie): Na ommekomst van het rapport waarvan de commissie nog moet bevallen zou ik het heel goed vinden om met de primair verantwoordelijke bewindspersonen erbij te spreken over dit onderwerp dus steun. De heer Van Otterloo (50PLUS): Steun voor de variant van GroenLinks om naast de twee gevraagde bewindslieden ook de twee verantwoordelijke bewindslieden erbij te hebben. De voorzitter: Oké. Jullie staan naast elkaar. Ik weet niet wie … Dan ga ik eerst naar de heer Wassenberg. De heer Van Raak (SP): Ze moeten nog even denken! De voorzitter: Ja blijkbaar. De heer Wassenberg en daarna mevrouw Ploumen. De heer Wassenberg (PvdD): Ja voorzitter steun voor het debat. Het kabinet gaat natuurlijk over zijn eigen afvaardiging maar misschien hebben ze ook geluisterd naar wat de heer Van der Lee hierover zei. Mevrouw Ploumen (PvdA): Voorzitter inderdaad een debat. Steun voor het debat na ommekomst van het rapport en de kabinetsreactie. Het kabinet gaat over zijn eigen afvaardiging maar ik zou zeggen: laat ze inderdaad even hiernaar luisteren. De voorzitter: Mevrouw Tellegen dan mevrouw Bergkamp en dan mevrouw Van Toorenburg. Mevrouw Tellegen (VVD): Steun voorzitter. Ik ben het eens met mevrouw Ploumen: laten we het kabinet laten gaan over de eigen afvaardiging. Mevrouw Bergkamp (D66): Voorzitter steun voor dit voorstel. En inderdaad het kabinet gaat over de eigen afvaardiging maar de twee bewindspersonen die erbij moeten zijn zitten in het voorstel van de SP. Steun voor dit voorstel.Mevrouw Van Toorenburg (CDA): Voorzitter steun. Het is inderdaad wel bijzonder om voordat we het aangeboden hebben gekregen al een debat erover aan te vragen maar het belang is natuurlijk ook groot. Wij zouden in ieder geval echt willen kunnen spreken met de bewindspersonen die dit direct aangaat. Dat zijn natuurlijk de staatssecretaris die over de belastingen gaat en degene die over de sociale zaken gaat. Want anders hebben we natuurlijk weer een heel cryptisch hoog-over debat en we willen ook wel echt een aantal antwoorden. Dank u wel. Mevrouw Agema (PVV): Steun. De voorzitter: Dat is voldoende hè? De heer Van Raak (SP): Het is wat ongebruikelijk om nu al een debat aan te vragen maar we hebben dat willen doen omdat we in ieder geval willen dat dit debat voor de verkiezingen gevoerd wordt. Ik merk dat alle partijen in de Kamer het daarmee eens zijn. Daarvoor hartelijk dank. We zullen zien wie er in vak-K verschijnt. De voorzitter: Dank u wel meneer Van Raak. We gaan er in de planning rekening mee houden. Hiermee zijn we aan het einde gekomen van de regeling van werkzaamheden. De vergadering wordt van 13.42 uur tot 14.03 uur geschorst.