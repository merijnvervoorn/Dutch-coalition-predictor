29 Stemming motie Modernisering financiering ambtsopleidingen Aan de orde is de stemming over een motie ingediend bij het VSO Modernisering financiering ambtsopleidingen te weten: - de motie-Van der Molen/Tielen over het meegeven van financiering aan ambtsopleidingen (31288 nr. 748). (Zie vergadering van 27 juni 2019.) De voorzitter: De motie-Van der Molen/Tielen (31288 nr. 748) is in die zin gewijzigd dat zij thans luidt: Motie De Kamer gehoord de beraadslaging constaterende dat met de modernisering van de financiering van de ambtsopleidingen ervoor gekozen is om de financiering die rechtstreeks naar de ambtsopleidingen ging vanaf dat moment via de lumpsum uit te keren aan de VU; constaterende dat de minister met de VU heeft afgesproken de financiering bij de VU te laten indien een ambtsopleiding overstapt naar een andere universiteit; overwegende dat ambtsopleidingen in staat moeten zijn om een onafhankelijke positie ten opzichte van de VU te behouden; verzoekt de regering om ambtsopleidingen die overstappen de oorspronkelijke financiering uit 2016 exclusief indexatie structureel mee te geven en de uitkering van de lumpsum aan de VU daarop aan te passen en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 768 was nr. 748 (31288). Ik stel vast dat wij hier nu over kunnen stemmen. In stemming komt de gewijzigde motie-Van der Molen/Tielen (31288 nr. 768 was nr. 748). De voorzitter: Ik constateer dat de leden van de fracties van de SP de PvdA de PvdD DENK 50PLUS de VVD het CDA de ChristenUnie de PVV en FvD voor deze gewijzigde motie hebben gestemd en de leden van de overige fracties ertegen zodat zij is aangenomen.De heer Van der Molen. De heer Van der Molen (CDA): Voorzitter. Nu de voorgaande motie is aangenomen ondanks dat die ontraden was door de minister zou ik van de minister graag voor aanstaande donderdag 10.00 uur een brief willen ontvangen over hoe ze deze motie wil gaan uitvoeren. De voorzitter: Ik stel voor het stenogram van dit deel van de vergadering door te geleiden naar het kabinet.