6 Besluit allocatie arbeidskrachten door intermediairs Aan de orde is het VSO Ontwerpbesluit tot wijziging van het Besluit allocatie arbeidskrachten door intermediairs(35074 nr. 69). De voorzitter: Aan de orde is het VSO Ontwerpbesluit tot wijziging van het Besluit allocatie arbeidskrachten door intermediairs (35074 nr. 69). Ik heet de minister van Sociale Zaken en Werkgelegenheid van harte welkom en geef de heer Gijs van Dijk namens de PvdA het woord. De heer Gijs van Dijk (PvdA): Goedemorgen voorzitter. We hebben hier al langer een debat over mensen die in de Participatiewet of in een uitkering zitten en over mensen met een beperking. Zij hebben een kwetsbare positie op de arbeidsmarkt. Voor hen is het vaak lastig om werk te vinden. Daarom vinden wij dat sociaal detacheren een goede vorm is voor deze groep want daardoor hebben deze mensen een zekere basis en vaste grond onder voeten en kunnen ze wel bij werkgevers aan de slag. Om dat mogelijk te maken hebben we al eerder een motie van de heer Jasper van Dijk aangenomen waarin de Kamer zegt dat het belangrijk is dat er een cao komt voor alle mensen die vallen onder de Participatiewet. Die cao is er helaas nog niet. Wij hopen dat die snel komt. Om het sociaal detacheren voor deze groep mogelijk te maken heb ik de volgende motie. Motie De Kamer gehoord de beraadslaging overwegende dat mensen met een arbeidsbeperking behoefte hebben aan zekerheid en eenduidigheid van hun arbeidsvoorwaarden; constaterende dat werknemers uit de doelgroep banenafspraak en nieuw beschut werk vanwege het ontbreken van een cao beschut werk/banenafspraak niet zijn opgenomen in de uitzondering op het payrollregime; verzoekt de regering in het besluit een uitzondering te maken op het payrollregime voor een cao voor werknemers die onder de doelgroep vallen en deze uitzondering in werking te laten treden indien een cao wordt gesloten voor deze doelgroep en gaat over tot de orde van de dag. De voorzitter: Deze motie is voorgesteld door de leden Gijs van Dijk Bruins en Smeulders. Naar mij blijkt wordt de indiening ervan voldoende ondersteund. Zij krijgt nr. 70 (35074).De heer Gijs van Dijk (PvdA): Dank u wel. De voorzitter: Dank u wel meneer Gijs van Dijk. De motie wordt gekopieerd en rondgedeeld. Daar wachten we nu even op. Daarna kan de minister daarop reageren. Het woord is aan de minister. Minister Koolmees: Dank u wel mevrouw de voorzitter. Ik dank de heer Gijs van Dijk voor zijn inbreng. Ik ga even terug in de tijd want we hebben hier uitgebreid over gesproken bij de behandeling van de Wet arbeidsmarkt in balans. De doelstelling van deze wet is dat meer mensen in vaste dienst worden genomen en dat concurrentie op arbeidsvoorwaarden wordt voorkomen. Eerlijk gezegd ligt er bij dit punt gewoon een dilemma. Dat hebben we toen bij de wetsbehandeling ook met elkaar besproken. Want goed en volwaardig werk is gebaat bij een gelijke behandeling in arbeidsvoorwaarden ten opzichte van collega's van payrollwerknemers. Dat prikkelt werkgevers om mensen uit de banenuitspraken rechtstreeks in dienst te nemen. Aan de andere kant willen we ook dat mensen met een beperking zo snel en makkelijk mogelijk aan een baan komen en in dienst worden genomen. Het is een zoektocht en een dilemma geweest om daar een goed evenwicht in te vinden. Ik heb ook in de Kamer gevoeld dat dit evenwicht gezocht moest worden. Een detacheringsconstructie zoals het uitzenden of payrollen kan hier een succesvolle manier voor zijn net als het direct in dienst nemen van mensen uit deze doelgroep. Maar een uitzondering op het payrollregime zou ertoe kunnen leiden dat mensen uit de doelgroep de banenafspraak sneller aan het werk kunnen in detacheringsconstructies. Dat kan er ook weer voor zorgen dat het minder aantrekkelijk wordt om mensen uit de doelgroep in dienst te nemen. Op zoek op zoek op zoek. We hebben een cao voor de WSW die voldoet aan de voorwaarden. In de AMvB die in de Kamer voorgehangen heeft heb ik daar een uitzondering voor gemaakt. Er is met de sociale partners inclusief de VNG en Cedris intensief gezocht naar een oplossing — ik heb nog een paar zinnen nodig voorzitter — voor de overige mensen uit de doelgroep van de banenafspraak beschut werk. We hebben proberen in kaart te brengen wat de gevolgen zijn van de WAB als het gaat over aantallen en kosten. Qua aantallen is er sprake van grote onzekerheid over de effecten. Wat de kosten betreft is geconcludeerd dat de verwachting is dat deze op korte termijn beperkt zullen zijn. Op basis hiervan kan ik nog geen uitspraken doen over de effecten van de banenafspraak beschut werk. Het overleg met sociale partners en de VNG en Cedris leidde niet tot een oplossing die op steun van alle betrokkenen kon rekenen. Ik heb daar wel een afspraak over gemaakt en ook bestuurlijk gezien moet ik mij aan mijn afspraken houden. Natuurlijk blijf ik in gesprek met alle partijen. Ik begrijp de vraag maar ik moet de motie ontraden. Mocht de Kamer het noodzakelijk vinden dat er alvast een uitzondering wordt gemaakt dan ga ik dat natuurlijk wel doen maar dit is allemaal achter-grond bij de bestuurlijke afspraak die ik heb gemaakt. Ik wilde dit graag even uitgebreid toelichten voorzitter. De voorzitter: Dat heeft u ook keurig gedaan. Dank u wel. Daarmee zijn we aan het einde gekomen van dit VSO. De beraadslaging wordt gesloten. De voorzitter: Over de ingediende motie zullen we vanmiddag stemmen. Ik schors de vergadering voor enkele ogenblikken. De vergadering wordt enkele ogenblikken geschorst.