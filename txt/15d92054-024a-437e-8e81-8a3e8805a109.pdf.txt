3 Regeling van werkzaamheden De voorzitter: Aan de orde is iets ongewoons voor dit tijdstip namelijk een extra regeling van werkzaamheden. Het lid Vermeij heeft het woord gevraagd en het woord is aan haar. Vindt u het niet leuk om even op het spreekgestoelte te komen mevrouw Vermeij? Dat geeft het wat meer cachet. Als we dan toch een regeling hebben laten we dan de full monty doen. Mevrouw Vermeij (PvdA): Dat gaat me wat heel ver voorzitter. Voorzitter. Ik zou graag voor aanvang van de middagvergadering stemmingen vragen over het wetsvoorstel inzake verlaging opbouwpercentages pensioenen ook wel bekend onder de noemer "Witteveen". Ik doe dat hedenochtend al omdat iedereen dan in huis is en wij niet in huis hoeven te blijven tot vanavond. De voorzitter: Dit voorstel doet u niet namens andere partijen maar alleen? Mevrouw Vermeij (PvdA): Dit voorstel doe ik mede namens de VVD. De voorzitter: Voor dat verzoek is een meerderheid nodig. We gaan even kijken of die aanwezig is. (Hilariteit) De voorzitter: Nu ja die wil nog wat vergroot worden begrijp ik. De heer Dijkgraaf (SGP): Wij zijn klaar voor de stemmingen dus dat lijkt mij prima. De heer Tony van Dijck (PVV): De coalitiepartijen moeten zich doodschamen dat ze dit er zo doorheen jassen. Gisteren in het debat bleek namelijk dat er nog heel veel vragen waren waar geen antwoord op kwam. Maar kennelijk moet dit er doorheen zoiets groots. Ik heb het gisteren een historische blunder genoemd â€¦ De voorzitter: Kortom om een lang verhaal kort te maken ... De heer Tony van Dijck (PVV): Wij zijn ertegen om dat nu in stemming te brengen.De voorzitter: Heel goed. De heer Van Weyenberg (D66): Wij hebben gisteren volgens mij de behandeling afgerond. Toen bleek ook dat er helemaal geen ruimte meer is voor debat. Wij hebben namelijk 781 keer gehoord dat het moest van de sociale partners. Wat mij betreft is het debat afgerond en kunnen we dan ook stemmen. De voorzitter: D66 is dus ook voor stemming. De heer Ulenbelt (SP): Ik ben daar niet voor. We hebben vrijdag een wetsvoorstel gekregen en daar moet dan een halve week later over gestemd worden. Ik heb nog de wellicht ijdele hoop dat het kabinet aanstaande vrijdag tot het inzicht komt dat het deze wet beter terug kan trekken. De voorzitter: Prima. U bent tegen stemmingen. De heer Van Hijum (CDA): Wat de CDA-fractie betreft hebben wij genoeg informatie om de balans te kunnen opmaken over dit wetsvoorstel. We kunnen dus stemmen. De voorzitter: Dat is dus steun voor de stemming. De heer Krol (50PLUS): Het had voor mij ook niet snel gehoeven maar als dit kabinet dan toch snel in de Eerste Kamer op de bek wil gaan dan maar eerder. Wat mij betreft is het dus akkoord. De voorzitter: Dank voor uw medewerking. Ik stel vast dat we een ruime meerderheid hebben. Dat betekent dat wij hedenmiddag gaan stemmen. Wij geven dus gevolg aan het verzoek. Bij de aanvang van de middagvergadering ga ik dat inplannen; dat is ook belangrijk om te weten voor de ambtelijk secretarissen. Dan gaan wij stemmen over het Witteveenkader. Mevrouw Vermeij (PvdA): Dank u voorzitter. De voorzitter: Graag gedaan. Dit was de extra regeling van werkzaamheden. We gaan terug naar onze reguliere programmering.