4 Regeling van werkzaamheden (stemmingen) De voorzitter: Aan de orde is een korte regeling van werkzaamheden. Ik stel voor zo dadelijk ook te stemmen over de aangehouden motie-Stoffer (35927 nr. 78) de aangehouden motie-Dassen c.s. (35896 nr. 12) en de aangehouden motie-Agema (35899 nr. 9). Dan geef ik allereerst het woord aan de heer Smals van de VVD en daarna aan de heer Van der Lee. De heer Smals (VVD): Ik verzoek om de stemmingen in verband met de Verzamelwet SZW 2022 — dat zijn de agendapunten 6 7 en 8 — uit te stellen tot morgen. De voorzitter: Dank u wel. Ik kijk even naar de collega's om te zien of daar bezwaar tegen is. Dat is niet het geval. Morgen zijn er nog geen stemmingen ingepland. Dat betekent voor de collega's dat we morgen dus een extra stemmoment moeten gaan inplannen. Dan weten de collega's dat. Ik kijk even of daar bezwaar tegen is. Daar is geen bezwaar tegen. Dan gaan we dat inplannen. Ik geef het woord aan de heer Van der Lee van GroenLinks. De heer Van der Lee (GroenLinks): Ik wil graag een motie van mijn collega Westerveld die ze met mevrouw Van Esch heeft ingediend aanhouden. Dat is bij agendapunt 15 over de moties ingediend bij het debat over de ontwikkelingen rondom het coronavirus. Het gaat om de motie op stuk nr. 1532 (25295). De voorzitter: Op verzoek van mevrouw Westerveld stel ik voor haar motie (25295 nr. 1532) aan te houden. Daartoe wordt besloten.