32 Besluit maatregelen kunststof drankverpakkingen Aan de orde is het VSO Besluit maatregelen kunststof drankverpakkingen (30872 nr. 247). De voorzitter: Aan de orde is het VSO Besluit maatregelen kunststof drankverpakkingen Kamerstuk 30872 nr. 247. Een hartelijk woord van welkom aan de staatssecretaris. Fijn dat u hedenmiddag weer bij ons bent in al uw stralende aanwezigheid. We hebben een aantal sprekers. De eerste spreker is de heer Madlener van de fractie van de PVV. Die meldt zich niet. Dan hebben we mevrouw Bouchallikh van de fractie van GroenLinks. Die zie ik ook nog niet. Mevrouw Beckerman van de SP daar kunnen we altijd op bouwen. Zij heeft zoals iedereen twee minuten spreektijd. Het woord is aan haar. Mevrouw Beckerman (SP): Dank u wel voorzitter. Eindelijk komt er statiegeld op kleine plastic flesjes. Eindelijk komt er ook statiegeld op blik. Jarenlang kwam de industrie weg met een falende aanpak. De SP is er voorstander van dat de beste aanpak bij de bron begint bij de producent niet bij de consument. Voorkomen is beter. Maar de drankverpakkingen waar nu statiegeld op komt zijn niet de enige drankverpakkingen die we terugzien in het zwerfvuil. Voorkomen dient te worden dat producenten kiezen voor andere verpakkingen zodat problemen zich verplaatsen in plaats van oplossen. Daarom heb ik de volgende motie. Het kan zijn dat de staatssecretaris deze herkent want mijn collega Cem Laçin heeft deze eerder ingediend en aangehouden in afwachting van het kabinet. Maar ik dien hem alsnog in. Motie De Kamer gehoord de beraadslaging overwegende dat met de invoering van statiegeld op plastic flessen deze succesvol gerecycled worden; overwegende dat dit traject ook voor blikjes is ingezet; overwegende dat nog vele soorten drankverpakkingen in het zwerfafval terechtkomen die buiten deze uitbreiding van het statiegeldsysteem vallen; verzoekt de regering te onderzoeken welke drankverpakkingen beter gerecycled zouden worden wanneer deze ook onder het statiegeldsysteem zouden vallen en gaat over tot de orde van de dag. De voorzitter: Deze motie is voorgesteld door het lid Beckerman.Zij krijgt nr. 257 (30872). Dank u wel. Dat is dan het enige wat ik zeg. Vroeger had ik een hele lap tekst. In mijn slaap doe ik dat nog weleens. Dan zijn we alweer toe aan de laatste spreker van de zijde van de Kamer. Dat is mevrouw Van Esch van de fractie van de Partij voor de Dieren. Mevrouw Van Esch (PvdD): Keuzes keuzes. Nou ik heb toch twee moties. Dat moet net lukken. De eerste motie. Motie De Kamer gehoord de beraadslaging constaterende dat preventie en hergebruik boven recycling staan in de afvalhiërarchie; constaterende dat je op stations in Nederland korting krijgt als je je eigen koffiebeker meeneemt; overwegende dat kortingsacties goed kunnen werken om hergebruik te stimuleren; verzoekt de regering te onderzoeken welke lessen geleerd kunnen worden uit de zichtbare toename van het gebruik van eigen (herbruikbare) koffiebekers op stations en de Kamer hierover te informeren en gaat over tot de orde van de dag. De voorzitter: Deze motie is voorgesteld door het lid Van Esch. Zij krijgt nr. 258 (30872). Mevrouw Van Esch (PvdD): Mijn tweede motie. Motie De Kamer gehoord de beraadslaging constaterende dat vrijblijvendheid geen optie is bij de aanpak van afval; overwegende dat op Europees niveau pleiten voor een verplicht aandeel recyclaat in plastic verpakkingen en producten te lang op tastbaar beleid laat wachten; verzoekt de regering vaart te maken op dit dossier en voor het eind van het jaar een lijst met productgroepen te identificeren waarvoor het mogelijk is om op nationaal niveau een minimumpercentage recyclaat te formulerenen gaat over tot de orde van de dag. De voorzitter: Deze motie is voorgesteld door het lid Van Esch. Zij krijgt nr. 259 (30872). Dank u wel. Mevrouw Van Esch (PvdD): Dank u wel. De voorzitter: Tot zover de termijn van de Kamer. Kan de staatssecretaris al reageren? Oké ik schors voor een enkele minuut. De vergadering wordt enkele ogenblikken geschorst. De voorzitter: Het woord is aan de staatssecretaris. Staatssecretaris Van Veldhoven-van der Meer: Dank u wel voorzitter. De motie op stuk nr. 257 verzoekt de regering te onderzoeken. Oordeel Kamer. We nemen dat wel mee in de evaluatie van de wetgeving zoals die nu is. Dat is het geëigende moment. We kijken misschien nog wel wat breder. Het gaat uiteindelijk om het doel. De motie op stuk nr. 258 gaat over lessen onderzoeken. Ik laat het oordeel over deze motie aan de Kamer. De Kamer wordt hier na de zomer over geïnformeerd. De motie op stuk nr. 259 moet ik ontraden. Een Europees verplicht percentage recyclaat is het effectiefste middel. Die discussie loopt nu. Eind van dit jaar verwacht ik een wetgevingsvoorstel. Daar wil ik niet op vooruitlopen dus daarom ontraad ik deze motie. De voorzitter: Heel goed. Dank u wel. Donderdag stemmen wij over de moties. Een vraag nog van mevrouw Van Esch heel kort. Mevrouw Van Esch (PvdD): De motie vraagt gewoon om een lijst met productgroepen te identificeren. Het verzoek is om een lijst op nationaal niveau. Ik ben gewoon nieuwsgierig welke producten we op nationaal niveau al sneller zouden kunnen doen. Dat is de specifieke oproep in de motie. Volgens mij delen we de visie dat het op Europees niveau enorm lang en traag werkt. Staatssecretaris Van Veldhoven-van der Meer: Maar u steekt het anders in. U steekt het in via productgroepen op nationaal niveau maar elke productgroep op nationaal niveau is snel strijdig met het beginsel van de interne markt. Europa is nu juist bezig om met een wetgevingsvoorstel te komen en voor de hele interne markt een bepaald percentage te regelen. Ik vind dat we dat eerst moetenafwachten. In de tussentijd zie ik eigenlijk geen mogelijkheden om dat te doen. De voorzitter: Prima dank u wel. Tot zover. De beraadslaging wordt gesloten. De voorzitter: Donderdag stemmen wij over de moties denken wij. Gokken wij.