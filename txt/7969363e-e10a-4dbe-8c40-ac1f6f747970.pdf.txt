7 Toelating mevrouw L.I. Wolters tot het Europees Parlement Aan de orde is het verslag van de commissie voor het onderzoek van de Geloofsbrieven over de toelating van mevrouw L.I. Wolters (PvdA) tot het Europees Parlement. De voorzitter: Ik geef mevrouw Pia Dijkstra het woord voor het uitbrengen van verslag namens de commissie voor het onderzoek van de Geloofsbrieven. Het woord is aan mevrouw Pia Dijkstra. Mevrouw Pia Dijkstra (lid van de commissie): Dank u wel voorzitter. Zoals u weet gaat de commissie voor het onderzoek van de Geloofsbrieven ook over degenen die gekozen worden voor het Europarlement. Er is iemand die zijn zetel niet heeft aanvaard. Daarom hebben wij onderzoek moeten doen naar de geloofsbrieven en de stukken die betrekking hebben op mevrouw L.I. Wolters te Brussel. Gelukkig is de commissie zoals gewoonlijk tot de conclusie gekomen dat ze terecht benoemd is verklaard tot lid van het Europees Parlement. De commissie stelt vast dat ze op grond van de nationale bepalingen tot lid van het Europees Parlement kan worden toegelaten. De commissie stelt dan ook voor dit te berichten aan de voorzitter van het Europees Parlement en uiteraard aan de benoemde. Tot slot stelt de commissie voor om het volledige rapport in de Handelingen op te nemen. Dank u wel. De voorzitter: Dank u wel. Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.)