17 Stemmingen moties Leraren en lerarenopleidingen Aan de orde zijn de stemmingen over moties ingediend bij het tweeminutendebat Leraren en lerarenopleidingen te weten: - de motie-Kwint/Westerveld over een actieplan om de stille reserve actief te benaderen en terugkeer in het onderwijs zo aantrekkelijk mogelijk te maken (27923 nr. 451); - de motie-Peters/Paul over een onderzoek naar waarom vertrekkende docenten het onderwijs verlaten (27923 nr. 452); - de motie-Bisschop over verkennen of een alternatieve vorm van regionalisering mogelijk is (27923 nr. 453). (Zie vergadering van 1 februari 2023.) De voorzitter: De motie-Bisschop (27923 nr. 453) is in die zin gewijzigd dat zij thans is ondertekend door de leden Bisschop en Westerveld en luidt: Motie De Kamer gehoord de beraadslaging overwegende dat het onderwijs niet meteen geholpen is met een nieuwe bestuurlijke structuur maar vooral met gerichte maatregelen om het lerarentekort aan te pakken en de samenwerking te vergroten; constaterende dat de voorgestelde aanpak kan leiden tot veel bestuurlijke drukte en extra lasten terwijl de beoogde voordelen onzeker zijn en veel doelen ook zonder nieuwe bestuurlijke structuren te bereiken zijn; verzoekt de regering te verkennen of een alternatieve vorm van regionalisering mogelijk is waarin de volgende elementen centraal staan: - binnen bestaande overlegstructuren en allianties van lerarenopleidingen periodiek overleggen over de beschikbaarheid van invalkrachten en de uitwisseling van personeel; - het in kaart brengen van de beschikbare invalpools en het onder de aandacht brengen hiervan bij de scholen door een landelijke aanjager; - het aanpakken van misstanden bij de inzet van uitzendarbeid en het formuleren van normen voor doelmatigheid; verzoekt de regering tevens na de gesprekken met het onderwijsveld en het verkennen van alternatieven de definitieve keuzes inzake regionalisering eerst ter besluitvorming aan de Kamer voor te leggen en gaat over tot de orde van de dag.Zij krijgt nr. 454 was nr. 453 (27923). Op verzoek van de heer Bisschop stel ik voor zijn gewijzigde motie (27923 nr. 454 was nr. 453) aan te houden. Daartoe wordt besloten. In stemming komt de motie-Kwint/Westerveld (27923 nr. 451). De voorzitter: Ik constateer dat deze motie met algemene stemmen is aangenomen. In stemming komt de motie-Peters/Paul (27923 nr. 452). De voorzitter: Ik constateer dat deze motie met algemene stemmen is aangenomen.