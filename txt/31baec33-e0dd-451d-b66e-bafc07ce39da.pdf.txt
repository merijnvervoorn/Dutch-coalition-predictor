4 Kort stilstaan bij de moord op Brits parlementslid David Amess Aan de orde is een kort stilstaan bij de moord op Brits parlementslid David Amess. De voorzitter: Ik wil aan de leden vragen om hun plaats weer in te nemen. Voordat we gaan stemmen staan wij stil bij de moord op Sir David Amess. Ik heet de ambassadeur van het Verenigd Koninkrijk de vicepremier en de staatssecretaris van harte welkom. Ik wil iedereen verzoeken om voor zover dat mogelijk is te gaan staan. Op vrijdag 15 oktober zijn we geconfronteerd met de afschuwelijke en laffe aanslag op het Britse parlementslid David Amess. Tijdens een bijeenkomst met zijn kiezers is hij vermoord. Hij stierf in het harnas. Dat is een vreselijke en zeer trieste constatering. Het had nooit mogen gebeuren. Een echtgenoot en vader van vijf kinderen: vier dochters en een zoon. Geliefd bij familie vrienden en collega's. David Amess was een van de langstzittende conservatieve parlementariërs in het Britse Lagerhuis. Al bijna 40 jaar een volksvertegenwoordiger in hart en nieren. De Britse premier Boris Johnson zei over hem: "Dat Sir David bijna 40 jaar in dit Huis heeft gezeten en geen dag als minister zegt alles over waar zijn prioriteiten lagen." Ook buiten zijn partij zal hij worden gemist. Labour-parlementariër Darren Jones noemde hem "een van de mooiste en meest toegewijde parlementsleden in het Lagerhuis". Direct na de moord heb ik Sir Lindsay Hoyle de Voorzitter van het Britse Lagerhuis namens de Tweede Kamer onze oprechte deelneming betuigd. Tijdens de bijeenkomst van Europese Kamervoorzitters vorige week is Amess ook herdacht. Alle Kamervoorzitters ondersteunden de hartenkreet van Hoyle om zorg te dragen voor de veiligheid van parlementsleden en nooit toe te geven aan geweld. In 2016 werd een andere politicus Labour-Lagerhuislid Jo Cox vermoord. De moord op Amess heeft de discussie over veiligheid van politici in het Verenigd Koninkrijk geactiveerd. Helaas kan ik niet onbenoemd laten dat ook bij ons politici worden bedreigd. Het doet me pijn en verdriet om dat te zien. In een democratie gebruiken we onze stem om standpunten te vertolken geen dreiging geen geweld en geen wapens. Een aanslag op een parlementslid is een aanslag op de democratie een aanslag op onze stem. Ik vraag u nu om een moment stilte in acht te nemen ter nagedachtenis van Sir David Amess. (De aanwezigen nemen enkele ogenblikken stilte in acht.) De voorzitter: Dank u wel.Ik schors de vergadering voor een enkel moment zodat de condoleances overgebracht kunnen worden aan de ambassadeur die aanwezig is. Dank u wel. De vergadering wordt enkele ogenblikken geschorst.