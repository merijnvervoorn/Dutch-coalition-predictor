3 Regeling van werkzaamheden De voorzitter: Aan de orde is een extra regeling van werkzaamheden. Het woord is aan mevrouw Van der Burg voorzitter van de vaste commissie voor Sociale Zaken en Werkgelegenheid. Mevrouw Van der Burg (VVD): Voorzitter. We hebben gisteren een procedurevergadering gehad over de Wet werk en bijstand. Namens de commissie verzoek ik u om de behandeling hiervan niet vanmorgen te starten maar morgenochtend en dan vervolgens beide termijnen te doen. Dan is dus de hele dag ingeruimd voor de Wet werk en bijstand. Dat is het verzoek namens de commissie na een procedurevergadering waarin we hier intensief met elkaar over gesproken hebben. De voorzitter: Ik heb begrepen dat dit verzoek breed ondersteund wordt. Ik zal dus in de regeling niet nog het woord geven aan iemand anders tenzij diegene erop staat. Dat hoeft echter niet. We hebben geanticipeerd op dit besluit. We gaan het volgende doen. Het debat dat voor gisteravond gepland stond maar niet kon doorgaan omdat het erg laat werd over het standpunt van de VNG met betrekking tot de uitvoering van de nieuwe Wmo is verplaatst naar zo meteen. De woordvoerders konden gisteravond nog een beetje op tijd naar bed en kunnen er zo over debatteren. Vanmiddag om 16.00 uur gaan we verder met het debat over de gaswinning in Groningen. Morgen staan er een aantal VAO's en dertigledendebatten op de agenda. Die gaan van de agenda af op één VAO na omdat hierbij sprake is van tijdsdruk. Dat VAO is gisteren aangevraagd. Verder zal morgen de agenda geheel worden vrijgemaakt voor het behandelen van de Wet werk en bijstand. Ik zie dat alle woordvoerders hier aanwezig zijn. Ik hoop dat u allen er rekening mee houdt dat u uw amendementen zo snel mogelijk moet indienen omdat het debat op één dag plaatsvindt. Bij Bureau Wetgeving is iedereen bereid u ter wille te zijn maar er is ook een menselijke component. Als we er rekening mee houden zal het ook lukken om dat debat morgen af te ronden. Mevrouw Van der Burg (VVD): Dank voor deze flexibiliteit. Ik begrijp dat we de agenda hiermee belast hebben. Dank dus namens de commissie. De vergadering wordt enkele ogenblikken geschorst. Voorzitter: Neppérus