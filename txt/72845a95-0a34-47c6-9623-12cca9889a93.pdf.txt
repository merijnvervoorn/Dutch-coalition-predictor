8 Herziene opbrengstverrekening curatieve geestelijke gezondheidszorg Aan de orde is het VSO inzake de voorhangbrief herziene opbrengstverrekening 2012 voor de curatieve geestelijke gezondheidszorg (ggz) (25424 nr. 308). De voorzitter: We hebben twee deelnemers van de zijde van de Kamer maar alleen mevrouw Leijten zal het woord voeren. Ik zie echter dat ze nog niet aanwezig is. Omdat dit debat gepland was om 14.10 uur en het nu pas 14.05 uur is schors ik nu even de vergadering. De vergadering wordt enkele ogenblikken geschorst. Mevrouw Leijten (SP): Voorzitter. Er wordt altijd een totaalberekening gemaakt van wat er in de zorg is uitgegeven. Dan wordt eraan gesleuteld en vindt een herverdeling plaats. Dat gebeurt ook voor de geestelijke gezondheidszorg over 2012. Omdat er tussen 2012 en nu een hoop veranderingen zijn geweest voor geestelijkegezondheidszorginstellingen hangt deze opbrengstverrekening als een zwaard van Damocles boven sommige instellingen. Omdat wij ons zorgen maken over de continuïteit van zorg dienen wij de volgende motie in. Motie De Kamer gehoord de beraadslaging constaterende dat de definitieve opbrengstverrekening 2012 voor de curatieve geestelijke gezondheidszorg (ggz) na vier jaar tot veranderende budgetten leidt; constaterende dat de opbrengstverrekening tot financieel nadeel zal leiden bij een aantal ggz-instellingen; overwegende dat niet op voorhand is uit te sluiten dat de continuïteit van zorg daarmee in gevaar komt; van mening dat het onwenselijk is dat een rekening uit het verleden de continuïteit van zorg en/of de werkgelegenheid van mensen in gevaar brengt; verzoekt de regering erop toe te zien dat de herziene opbrengstverrekening 2012 niet zó nadelig uitwerkt dat de continuïteit van de zorg voor patiënten en de werkgelegenheid voor medewerkers in gevaar komt en gaat over tot de orde van de dag. De voorzitter: Deze motie is voorgesteld door het lid Leijten. Naar mij blijkt wordt de indiening ervan voldoende ondersteund. Zij krijgt nr. 310 (25424).Misschien moet de minister nog even wachten tot het moment dat de motie op papier bij haar is. Minister Schippers: Voorzitter. Ik had deze motie verwacht dus ik kan er al op reageren. Er is geen objectieve grond om twee ggz-instellingen waarvoor de herziene opbrengstverrekening negatief uitpakt te ontzien terwijl de herziene opbrengstverrekening voor alle andere ggz-instellingen wel wordt uitgevoerd. Als wij dat zouden doen zou dat niet op draagvlak kunnen rekenen. Het risico op bezwaarprocedures en langlopende onzekerheid zou dan toenemen. Derhalve ontraad ik de motie. De beraadslaging wordt gesloten. De voorzitter: Wij stemmen dinsdag over de motie.