51 Ontwerpbesluit tot wijziging Besluit kinderopvangtoeslag Aan de orde is het tweeminutendebat Ontwerpbesluit tot wijziging Besluit kinderopvangtoeslag (31322 nr. 459). De voorzitter: Aan de orde is het tweeminutendebat Ontwerpbesluit tot wijziging Besluit kinderopvangtoeslag (31322 nr. 459). We hebben slechts één deelnemer aan dit debat; dat is de heer Stoffer zelf. Ik verwelkom eerst natuurlijk nog even de minister van Sociale Zaken en Werkgelegenheid; fijn dat u bij ons bent. Het woord is aan de heer Stoffer. De heer Stoffer (SGP): Dank voorzitter. Ik heb twee moties en die luiden als volgt. Motie De Kamer gehoord de beraadslaging constaterende dat het kabinet voornemens is de koppeling gewerkte uren voor de kinderopvangtoeslag los te laten; overwegende dat daarmee de toegankelijkheid van de kinderopvang wordt verkleind met name voor de lagere inkomens; overwegende dat het risico op fraude als gevolg van deze wijziging zal toenemen; overwegende dat er sectorbreed kritiek is op dit voornemen; verzoekt de regering het ontwerpbesluit tot wijziging van het Besluit kinderopvangtoeslag aan te passen zodat het volledig loslaten van de koppeling gewerkte uren daar geen onderdeel meer van is en te komen tot een gerichte oplossing voor ouders met een flexibel inkomen waarbij de toegankelijkheid voor ouders uit de lagere inkomensgroepen niet wordt verkleind en gaat over tot de orde van de dag. De voorzitter: Deze motie is voorgesteld door het lid Stoffer. Zij krijgt nr. 460 (31322). De heer Stoffer (SGP): De tweede motie luidt als volgt. Motie De Kamer gehoord de beraadslagingconstaterende dat de dekking voor intensivering van het toezicht op gastouderopvang wordt bekostigd door een lagere verhoging van de maximale uurprijs voor gastouderopvang dan bij andere opvangsoorten het geval is; constaterende dat in de beslisnota ook wordt gesproken over mogelijke dekkingsopties waarbij niet één opvangsoort getroffen wordt zoals het verlagen van de maximumuurprijzen voor alle opvangsoorten; overwegende dat met de keuze de maximumuurprijs van alleen de gastouderopvang te verlagen de kloof tussen gastouderopvang en de andere opvangsoorten wordt vergroot en de toegankelijkheid van de gastouderopvang wordt verkleind zeker voor ouders met een laag inkomen; verzoekt de regering het ontwerpbesluit tot wijziging van het Besluit kinderopvangtoeslag zodanig aan te passen dat de toegankelijkheid van de gastouderopvang niet verslechtert ten opzichte van de andere opvangsoorten door de maximumuurprijs voor alle opvangvormen te verlagen en gaat over tot de orde van de dag. De voorzitter: Deze motie is voorgesteld door het lid Stoffer. Zij krijgt nr. 461 (31322). De heer Stoffer (SGP): Dat was het. Dank u wel. De voorzitter: Heel goed. Tot zover. Kan de minister al antwoorden? Dat is niet het geval. De vergadering wordt enkele ogenblikken geschorst. De voorzitter: Het woord is aan de minister. Minister Van Gennip: Dank u wel voorzitter. Mag het spreekgestoelte nog iets hoger? Dank. De eerste motie op stuk nr. 460 gaat over het loslaten van de koppeling gewerkte uren. Wij hebben juist gemeend die koppeling los te moeten laten om daarmee de toegankelijkheid te vergroten. Dat is ook breed als een goede maatregel ontvangen. Wij zijn dus niet van plan om dat terug te draaien. Daarmee moet ik deze motie ontraden. De tweede motie op stuk nr. 461 gaat over de dekking voor intensivering van het toezicht op gastouderopvang. Wij zijn voornemens het toezicht op de gastouderopvang te intensiveren. Dat hebt u ook kunnen lezen. Dat moet ook bekostigd worden. Dat bekostigen wij door het minder indexeren van de maximum uurprijs voor de gastouderopvang. Wij willen daarmee niet de maximum uurprijs voor alle opvangvormen verlagen. Daarmee moet ik ook deze motie ontraden.De voorzitter: Prima. Tot zover dit debat. Dank aan de minister voor haar aanwezigheid. De beraadslaging wordt gesloten. De voorzitter: Ik schors voor vier minuten. De vergadering wordt van 19.11 uur tot 19.16 uur geschorst.