7 Subsidieregeling Fietsersbond Aan de orde is het VSO Subsidieregeling Fietsersbond (34550-XII nr. 68). Mevrouw Visser (VVD): Voorzitter. Ik heb begrepen dat een vertegenwoordiger van de Fietsersbond op de tribune zit. Ik heet hem welkom. Wij hebben in de Kamer afgesproken dat wij subsidieregelingen iedere vijf jaar evalueren. Ze worden dan stopgezet of wij moeten opnieuw besluiten ermee door te gaan. Op dat moment stemmen wij ook voor de Fietsersbond. Ik dien een motie in omdat de beantwoording niet helemaal helder was en er in de tussentijd een nieuwe Agenda fiets is verschenen. Mijn motie ziet op die twee punten. Motie De Kamer gehoord de beraadslaging overwegende dat het fietsbeleid in de kern wordt uitgevoerd door decentrale overheden; constaterende dat er onlangs een Agenda Fiets 2017-2020 is verschenen waarin o.a. het versterken van de kennisinfrastructuur als doelstelling is opgenomen; constaterende dat er veel (kennis)partijen actief zijn op het gebied van fietsbeleid waaronder de Fietsersbond en het niet helder is hoe de Subsidieregeling Fietsersbond zich hiertoe verhoudt; overwegende dat de Subsidieregeling Fietsersbond 2017 de grondslag vormt voor de subsidie de komende jaren waarbij niet omschreven staat hoe de doelstellingen en acties uit de Agenda Fiets zullen worden uitgevoerd en worden vertaald naar de Fietsersbond en dat daarmee niet helder een evaluatiekader wordt meegegeven voor de subsidieregeling; verzoekt de regering de doelstellingen van de subsidie aan de Fietsersbond duidelijker te koppelen aan de doelen uit de Agenda Fiets deze hierop tussentijds te evalueren en de subsidieregeling eventueel de komende jaren hier inhoudelijk op te herijken en de Kamer hierover te informeren en gaat over tot de orde van de dag. De voorzitter: Deze motie is voorgesteld door het lid Visser. Naar mij blijkt wordt de indiening ervan voldoende ondersteund. Zij krijgt nr. 72 (34550-XII). Mevrouw Visser (VVD): Het is misschien een schot voor open doel maar ik vraag toch nog aandacht voor een ander punt. Wij hebben hiermeerdere malen een discussie gevoerd over subsidies en wat er gebeurt als er sprake is van concurrentie met marktactiviteiten. De heer Smaling herinnerde hier ook aan. Wij hebben samen een motie ingediend over de rijscholenkiezer. Ik heb daarnaar gevraagd en ik krijg graag nogmaals de bevestiging van de minister dat er in het kader van een subsidieregeling scherp wordt toegezien op economische activiteiten om te voorkomen dat mensen een gang naar de rechter moeten maken omdat er sprake is van oneerlijke concurrentie. Dat geldt overigens niet alleen voor deze subsidie maar nu ligt toevallig de subsidie van de Fietsersbond voor. Mevrouw Belhaj (D66): Voorzitter. Ik heb geen moties maar ik wil van deze gelegenheid gebruikmaken om het volgende onder de aandacht te brengen. D66 moedigt iedereen aan om meer te sporten en te bewegen. De overheid mag dit ook best een beetje aantrekkelijker maken en stimuleren — ik denk bijvoorbeeld aan gym op school of de aanleg van sportpleintjes — en ervoor zorgen dat de fietser in Nederland goed uit de voeten kan. De Fietsersbond is dé belangenvereniging voor 135 miljoen fietsers in Nederland en zet zich al jaren succesvol in voor onder andere betere snelfietsroutes en verkeersveiligheid voor fietsers en voor voldoende fietsenstallingen. Dat is hard nodig want goede fietsvoorzieningen maken dat er meer wordt gefietst. En: hoe meer er wordt gefietst hoe minder verkeersslachtoffers. Bovendien is fietsen gezond voor de fietser en voor zijn omgeving want fietsen vervuilt niet. Ik kan geen enkele reden bedenken om de Fietsersbond niet zonder meer in staat te stellen dit goede werk voort te zetten. Minister Schultz van Haegen-Maas Geesteranus: Voorzitter. De Agenda fiets is inderdaad heel belangrijk voor mij. Mevrouw Visser verzoekt de regering de doelstellingen van de subsidie aan de Fietsersbond duidelijker te koppelen aan de doelen van de Agenda fiets en hierop tussentijds te evalueren. Dat zal ik doen. De Fietsersbond is een actieve partner in deze tour de force. Het koppelen van de jaarplannen voor de subsidie ondersteunt dan ook mijn beleid. Mevrouw Belhaj heeft nog een heel betoog gehouden over de gezonde effecten van de fiets. Ik denk dat we die effecten met z'n allen zien. De afgelopen jaren was het fietsbeleid voornamelijk overgeheveld naar gemeenten. In deze periode hebben we dat beleid meer teruggebracht omdat we zien hoe belangrijk de combinatie van weg openbaar vervoer en fiets is om goed vorm te geven aan het multimodale beleid. Ik zie de motie als een nuttige aanvulling op mijn beleid. Wij betrekken haar bij de jaarplannen. Ik neem de motie daarmee over. De voorzitter: De motie-Visser (34550-XII nr. 72) is overgenomen. Minister Schultz van Haegen-Maas Geesteranus: We zullen natuurlijk zorgen dat er geen subsidie wordt verstrekt wanneer projecten en producten zijn te kwalifice-ren als economische activiteiten. Dat staat ook in artikel 2 van de subsidieregeling. Wij toetsen daar ook jaarlijks op bij het concept-activiteitsplan dat ons allen rond 1 september wordt toegezonden. De beraadslaging wordt gesloten. De voorzitter: Hiermee komt een einde aan dit VSO Subsieregeling Fietsersbond. Over de ingediende motie zal niet worden gestemd omdat deze is overgenomen. Ik zie dat de deelnemers aan het volgende overleg al aanwezig zijn. Dan gaan we direct door met het volgende onderwerp.