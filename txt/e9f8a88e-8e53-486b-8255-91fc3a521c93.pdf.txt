21 Stemming motie Seksueel misbruik in de rooms-katholieke kerk Aan de orde is de stemming over een aangehouden motie ingediend bij het VAO Seksueel misbruik in de roomskatholieke kerk te weten: - de motie-Gesthuizen over een parlementair onderzoek naar seksueel misbruik binnen de rooms-katholieke kerk (34550-VI nr. 96). (Zie vergadering van 19 januari 2017.) De voorzitter: De motie-Gesthuizen (34550-VI nr. 96) is in die zin gewijzigd (nr. 101) en nader gewijzigd dat zij thans is ondertekend door de leden Gesthuizen en Volp en luidt: De Kamer gehoord de beraadslaging constaterende dat uit de onderzoeken naar seksueel misbruik binnen de rooms-katholieke kerk en de jeugdzorg blijkt dat de overheid en de volksvertegenwoordiging een belangrijke rol kunnen spelen bij het voorkomen en tegengaan van misbruik en mishandeling; tevens constaterende dat er nog maar weinig onderzoek is verricht naar hun rol en verantwoordelijkheid bij het voorkomen en aanpakken hiervan; voorts constaterende dat de commissie-De Winter nog nader onderzoek zal doen naar geweld in de jeugdzorg; van mening dat vanwege de noodzaak tot verbetering van de rol van de overheid en de volksvertegenwoordiging in de toekomst het van belang is om dat onderzoek alsnog te laten verrichten zeker in het licht van de recent aan het licht gekomen doofpotculturen rond misbruik in de sportwereld; spreekt uit dat alsnog onderzoek dient te worden verricht in opdracht van de Kamer naar de wijze waarop de overheid en de volksvertegenwoordiging in het verleden de genoemde rol en verantwoordelijkheid ten aanzien van het voorkomen en tegengaan van misbruik en mishandeling welke zich op diverse terreinen binnen de samenleving en binnen diverse sectoren hebben afgespeeld al dan niet hebben waargemaakt opdat daar lessen voor de toekomst uit kunnen worden getrokken en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 102 was nr. 101 (34550-VI). Ik stel vast dat wij hier nu over kunnen stemmen.In stemming komt de nader gewijzigde motie-Gesthuizen/Volp (34550-VI nr. 102 was nr. 101). De voorzitter: Ik constateer dat deze nader gewijzigde motie met algemene stemmen is aangenomen. Mevrouw Gesthuizen (SP): Voorzitter. Nu onze motie is aangenomen zouden wij graag willen verzoeken om een brief van het Presidium over de vraag hoe deze motie zal worden uitgevoerd. De voorzitter: Dan zal ik deze opmerking meenemen naar het Presidium.