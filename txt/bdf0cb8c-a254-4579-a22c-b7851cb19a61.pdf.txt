8 Regeling van werkzaamheden stemmingen De voorzitter: Er zijn een tweetal mededelingen. De motie-Voordewind (32317 nr. 297) is anders dan op de stemmingslijst staat al aangehouden. Daar gaan we dus vandaag niet over stemmen. Ik zie dat de heer Voordewind nog een opmerking heeft. De heer Voordewind (ChristenUnie): Ik had het rijkelijke aantal van twee moties ingediend. Ik houd ook de andere aan dus die op stuk 296. De voorzitter: Op verzoek van de heer Voordewind stel ik voor zijn motie (32317 nr. 296) aan te houden. Daartoe wordt besloten. Ik geef nu het woord aan de heer Van Oosten want hij wil een motie wijzigen. De heer Van Oosten (VVD): Het betreft een motie ingediend bij het VAO dat een paar minuten geleden heeft plaatsgevonden. De voorzitter: De gewijzigde motie-Van Oosten c.s. (32317 nr. 301) is in die zin gewijzigd dat zij thans luidt: De Kamer gehoord de beraadslaging overwegende dat predikers die haat prediken tot geweld oproepen of zelfs jihadistische propaganda verspreiden een gevaar vormen voor de openbare orde en nationale veiligheid van Nederland en daarmee in Nederland niet welkom zijn; overwegende dat burgemeesters in Nederland regelmatig worden geconfronteerd met de komst van haatpredikers en er tot op heden geen eenduidige aanpak is over hoe in Nederland om te gaan met het vraagstuk van haatpredikers; overwegende dat de weigeringsgronden uit de Schengenvisumcode weliswaar helder zijn maar niet altijd door alle Schengenlanden even eenduidig worden toegepast bij visumaanvragen door haatpredikers van buiten de EU; overwegende dat veel haatpredikers die zich in Nederland melden in het bezit zijn van een EU-paspoort en daarmee moeilijker te weren zijn uit Nederland; van mening dat de overheid zowel haatpredikers van buiten als van binnen de EU uit Nederland moet kunnen weren;verzoekt de regering tijdens de JBZ-Raad van 15 en 16 juni a.s. het probleem van haatpredikers aan de orde te stellen en aan te kondigen werk te gaan maken van het in kaart brengen en weren van haatpredikers zowel van buiten als van binnen de EU en de Kamer te informeren over de uitkomsten hiervan en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 308 was nr. 301 (32317). De voorzitter: Het lijkt een heel grote wijziging maar er zijn eigenlijk twee woordjes toegevoegd namelijk "en weren". Ik realiseer mij dat twee woordjes een ingrijpende wijziging zouden kunnen zijn maar ik neem aan dat hiertegen geen bezwaar wordt gemaakt. Dan gaan we vandaag over deze motie in gewijzigde vorm stemmen.