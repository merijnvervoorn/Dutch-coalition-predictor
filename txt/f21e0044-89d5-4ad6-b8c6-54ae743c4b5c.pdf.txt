8 Stemmingen moties Examens in het voortgezet onderwijs Aan de orde zijn de stemmingen over moties ingediend bij het tweeminutendebat Examens in het voortgezet onderwijs te weten: - de motie-Van Meenen c.s. over staatsexamenkandidaten in 2023 recht geven op de duimregeling (31289 nr. 510); - de motie-De Hoop/Van Meenen over de uitvoering van de extra voorzieningen nauwlettend monitoren (31289 nr. 511). (Zie vergadering van 17 februari 2022.) De voorzitter: Eerst is nog even het woord aan de heer Omtzigt. De heer Omtzigt (Lid Omtzigt): Dank u wel voorzitter. Nu mijn motie op stuk nr. 1782 met algemene stemmen is aangenomen ligt er een parlementair voorbehoud waardoor de regering geen standpunt in Brussel kan innemen over het Europese coronatoegangsbewijs. Dat bestaat nog gewoon. Daarom is er grote twijfel om dat hier uit de gereedschapskist te halen. Ik zou graag binnen een week tot anderhalve week een brief ontvangen waarin heel precies staat wat het krachtenveld is en wat de voorgestelde positie van Nederland is ten opzichte van deze richtlijn zodat wij weten hoe het coronatoegangsbewijs in Europa verder kan gaan en welke meerderheden nodig zijn om er wel of niet mee in te stemmen. De voorzitter: Helder. Dank u wel. Ik zal het stenogram van dit deel doorgeleiden naar het kabinet. In stemming komt de motie-Van Meenen c.s. (31289 nr. 510). De voorzitter: Ik constateer dat deze motie met algemene stemmen is aangenomen. In stemming komt de motie-De Hoop/Van Meenen (31289 nr. 511). De voorzitter: Ik constateer dat deze motie met algemene stemmen is aangenomen.