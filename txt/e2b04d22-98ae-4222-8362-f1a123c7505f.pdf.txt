11 Stemming motie Europese top d.d. 6 mei 2020 Aan de orde is de stemming over een aangehouden motie ingediend bij het debat over de Europese top d.d. 6 mei 2020 te weten: - de motie-Omtzigt/Bouali over een standpunt van de Europese Raad over medewerking van China aan een onafhankelijk COVID-19-onderzoek (21501-20 nr. 1531). (Zie notaoverleg van 4 mei 2020.) De voorzitter: De motie-Omtzigt/Bouali (21501-20 nr. 1531) is in die zin gewijzigd dat zij thans luidt: Motie De Kamer gehoord de beraadslaging van mening dat het van groot belang is dat er op redelijk korte termijn onafhankelijk en grondig internationaal onderzoek plaatsvindt naar de uitbraak van COVID-19 die in 2019 in China begon; verzoekt de regering te bevorderen dat de EU gezamenlijk het standpunt inneemt in de WHO dat er op redelijk korte termijn een grondig internationaal en onafhankelijk onderzoek moet plaatsvinden naar de uitbraak van COVID19 en dat alle landen hieraan volledige medewerking dienen te verlenen en dat alle landen op verzoek toegang dienen te verlenen aan WHO-functionarissen en aan onafhankelijke onderzoekers en de Kamer hierover binnen vier weken te informeren en gaat over tot de orde van de dag. Naar mij blijkt wordt de indiening ervan voldoende ondersteund. Zij krijgt nr. 1539 was nr. 1531 (21501-20). Ik stel vast dat wij hier nu over kunnen stemmen. In stemming komt de gewijzigde motie-Omtzigt/Bouali (21501-20 nr. 1539 was nr. 1531). De voorzitter: Ik constateer dat deze gewijzigde motie met algemene stemmen is aangenomen. Daarmee zijn we aan het einde gekomen van de stemmingen. De vergadering wordt enkele ogenblikken geschorst.