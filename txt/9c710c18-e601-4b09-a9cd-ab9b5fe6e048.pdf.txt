6 Herdenking aanslag Londen Aan de orde is de herdenking van de aanslag in Londen. De tijdelijke voorzitter: Aan de orde is de herdenking van de aanslag in Londen op 22 maart 2017. Ik wil de minister president Mark Rutte en de ambassadeur van Groot-Brittannië Geoffrey Adams van harte welkom heten. Ik verzoek iedereen in de zaal en op de publieke tribune om voor zover dat mogelijk is te gaan staan. Terwijl wij vorige week woensdag 22 maart 2017 afscheid namen van de Tweede Kamer in haar oude samenstelling druppelden de vreselijke berichten binnen over een aanslag op het Britse parlement. Op dat moment was onduidelijk wat er precies aan de hand was. Er moet nog steeds veel worden uitgezocht maar duidelijk is dat er doden en vele gewonden zijn gevallen. De beelden die wij later op de dag zagen waren afschuwelijk. We zagen gewonde en bebloede mensen op straat. Een politieman die zijn leven verloor toen hij probeerde de levens van anderen te redden. Het komt heel dichtbij. We zijn door water van elkaar gescheiden maar Groot-Brittannië is onze dierbare buur. Wat het voor ons misschien nog wat dichterbij brengt is dat het ging om een aanslag op het parlement op het hart van de Britse democratie. Dat raakt ons diep. Namens de Tweede Kamer heb ik onze collega's in Groot-Brittannië dat laten weten. Ik heb hen gecondoleerd met het verlies en ons medeleven betuigd met de slachtoffers en hun nabestaanden. In gedachten en in ons hart zijn wij bij hen. Donderdag de dag na de aanslagen ging Londen gewoon door. Winkels gingen open en het parlement kwam bijeen. Duizenden mensen verzamelden zich om de aanslag en de slachtoffers te herdenken. Het toont de veerkracht van de Britse samenleving. De saamhorigheid maar ook de vastberadenheid om niet te zwichten voor geweld. Want uiteindelijk zijn onze gedeelde democratische waarden waarden zoals vrijheid gelijkheid en tolerantie altijd sterker dan dreiging of geweld. Ik geef nu het woord aan de minister-president. Minister Rutte: Mevrouw de voorzitter. Precies een jaar na de aanslag op de Brusselse luchthaven Zaventem werd vorige week woensdag opnieuw een bevriend buurland in het hart getroffen. Londen rouwt en wij rouwen mee. Een laffe daad kostte aan onschuldige slachtoffers het leven en de gevolgen voor een groot aantal gewonden zijn ingrijpend. Het kan geen toeval zijn dat nu Westminster als doelwit is uitgekozen: niet alleen als locatie van een van de oudste democratieën ter wereld maar ook als een plek waar de hele wereld samenkomt. Mensen van verschillende nationaliteiten werden door deze aanslag getroffen: uit GrootBrittannië Duitsland Italië en andere Europese landen. Maar bijvoorbeeld ook mensen uit Zuid-Korea en Australië. Daarmee staat Westminster voor alles wat extremisten haten en alles wat zij met dit soort aanslagen proberen te vernietigen: democratie en recht openheid en vrijheid. Eenwereld waarin mensen vreedzaam samenkomen en samenwerken. Het zijn de waarden waarvoor wij ook in ons land nog maar twee weken geleden naar de stembus gingen. Het zijn precies ook die waarden die door deze aanslagen niet zwakker maar sterker worden. Menselijkheid is altijd sterker dan haat en geweld. Op momenten als deze kiezen we positie. Op momenten als deze realiseren wij ons wat er op het spel staat. Op momenten als deze spreken wij daarom onze steun en hulp uit aan een land en een volk waarmee wij ons nauw verbonden voelen door vriendschap een gedeelde geschiedenis en een gedeelde traditie. Dat is precies wat ik vorige week heb gedaan in de richting van mijn collega Theresa May. De Londense burgemeester Sadiq Khan zei in reactie op de aanslag: "London is the greatest city in the world and we stand together in the face of those who seek to harm us and destroy our way of life." Laat onze boodschap vandaag zijn dat wij naast de Britten staan in de verdediging van alles wat ons lief is. Ons hart en ons medeleven gaan uit naar de slachtoffers en hun nabestaanden. (De aanwezigen nemen enkele ogenblikken stilte in acht.) De vergadering wordt enkele ogenblikken geschorst.