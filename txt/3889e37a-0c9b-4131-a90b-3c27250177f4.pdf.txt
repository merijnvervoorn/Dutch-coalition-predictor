12 Stemmingen Administratieve bijstand belastingzaken Aan de orde zijn de stemmingen in verband met het wetsvoorstel Goedkeuring van het op 27 mei 2010 te Parijs tot stand gekomen Protocol tot wijziging van het Verdrag inzake wederzijdse administratieve bijstand in belastingzaken ( Trb. 2010 221 en 314 ) ( 33174 (R1974)) en over: - de motie-Omtzigt/Van Vliet over landen opnieuw contacteren over automatische gegevensuitwisseling (33174 (R1974) nr. 11). (Zie vergadering van 24 oktober 2012.) De voorzitter: De motie-Omtzigt/Van Vliet (33174 (R1974) nr. 11) is in die zin gewijzigd dat zij thans luidt: Motie De Kamer gehoord de beraadslaging constaterende dat de regering wel verzoeken doet tot uitwisseling van belastinggegevens met Curaçao en met Zwitserland maar op de meeste verzoeken nooit antwoord krijgt; verzoekt de regering nog deze week contact op te nemen met de regeringen van Curaçao en Zwitserland en hen te verzoeken de gegevens voor 1 januari te verstrekken en begin januari aan de Kamer te rapporteren hoeveel verzoeken nog uitstaan en gaat over tot de orde van de dag. Zij krijgt nr. 13 was nr. 11 (33174 (R1974)). Ik stel vast dat wij hier nu over kunnen stemmen. In stemming komt het wetsvoorstel. De voorzitter: Ik constateer dat dit wetsvoorstel met algemene stemmen is aangenomen. Voordat wij gaan stemmen over de gewijzigde motie-Omtzigt/Van Vliet geef ik het woord aan de heer Omtzigt. De heer Omtzigt (CDA): Voorzitter. Enkele collega’s hebben gezegd dat zij deze motie nog niet helemaal gelezen hebben. Excuus dat ik haar pas om 13.00 uur opnieuw indiende. Ik zou daarom graag de stemming over deze motie een week uitstellen. De voorzitter: Op verzoek van de heer Omtzigt stel ik voor zijn gewijzigde motie-Omtzigt/Van Vliet (33174 (R1974) nr. 13 was nr. 11) aan te houden.Daartoe wordt besloten.