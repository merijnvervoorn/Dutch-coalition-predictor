3 Vragenuur Vragen van het lid Monasch aan de minister van Binnenlandse Zaken en Koninkrijksrelaties over het bericht dat pensioenbelegger Syntrus Achmea 20.000 vrijesectorhuurwoningen per jaar wil bouwen. De heer Monasch (PvdA): Voorzitter. Ik ben blij met mijn eerste optreden onder uw voorzitterschap. Wij zijn positief verrast door het bericht dat pensioenfondsen willen investeren in de huursector. Daar wachtten wij al enige tijd op. De beleggers zouden het wel doen de inkomensgrenzen moesten worden aangescherpt maar vervolgens waren de beleggers in geen velden of wegen te bekennen. Het goede nieuws is dat in elk geval pensioenbelegger Syntrus Achmea bereid is om te investeren in vrijesectorhuurwoningen. Voor de zomer hebben wij uitvoerig met de minister over dit onderwerp gedebatteerd. Toen hebben wij de minister gevraagd om in te spelen op een aanstaande toename van het aantal huurwoningen zeker in het middensegment. Daarom stelt de PvdA-fractie de simpele vraag aan de minister: heeft zij de afgelopen maanden al met de pensioenfondsen overlegd en onderhandeld over investeringen in de huurmarkt? Voor de zomer is daarover een conclusie getrokken. Wij hebben steeds samen met andere fracties gevraagd om ervoor te zorgen dat pensioenfondsen erbij worden betrokken. Wij lezen nu dat Syntrus Achmea graag wil investeren. Ziet de minister dat net als ons als een doorbraak? De volgende vraag is minstens zo belangrijk. Heeft de minister op grond van haar verantwoordelijkheid voor de bouweconomie onder andere met het pensioenfonds in kwestie contact gehad over investeringen in de bouw van huurwoningen in het middensegment? Minister Spies: Voorzitter. Ik ben net zo enthousiast over het voornemen van Syntrus Achmea als de heer Monasch. Het is inderdaad onvoorstelbaar belangrijk dat er geïnvesteerd wordt in het middensegment zodat wij mensen een makkelijkere wooncarrière kunnen laten maken. Ik beschouw het dus zonder meer als goed nieuws ook vanwege de werkgelegenheidseffecten voor de bouwsector die het heel zwaar heeft. Ik heb de afgelopen maanden als minister samen met andere leden van het kabinet met enige regelmaat met pensioenfondsen om tafel gezeten. Wij wilden met hen breed verkennen op welke wijze zij meer in Nederland kunnen beleggen in plaats van dat al het geld naar het buitenland wegvloeit. Dat hebben wij gedaan onder aanvoering van de minister van EL&I in het Catshuis en op andere plekken. Ik mag hopen dat het een van de resultaten is die misschien niet een-op-een tot die gesprekken te herleiden is maar wel het denken bij beleggingsinstellingen op gang heeft geholpen om dit soort initiatieven te nemen. Ik plaats daarbij wel de kanttekening dat dit soort aankon-digingen wel gevolgd moet worden door concrete resultaten. Het is goed nieuws maar het is nog beter nieuws als de eerste steen kan worden gelegd. Misschien nodigt men de heer Monasch daar dan wel voor uit. De heer Monasch (PvdA): Tot het zover is richt ik me toch liever tot de minister. Ik ben blij dat de besprekingen hebben plaatsgevonden maar dat gevoel krijg je niet als je naar de directeur van Syntrus Achmea luistert. In zijn interview in Cobouw stelt hij: "Pensioenfondsen zijn geen suikeroom. Dus nodig ze uit faciliteer ze en werk met ze samen." Hij somt een heel palet aan maatregelen op waarop hij zit te wachten. Zijn het oriënterende besprekingen geweest op het Catshuis of elders of is de minister bezig met een concreet pakket met maatregelen om de pensioenfondsen te faciliteren zodat er geïnvesteerd kan worden in Nederland en zodat we weer aan het werk kunnen in de bouw? Minister Spies: Onder aanvoering van de collega van EL&I hebben verschillende gesprekken plaatsgevonden. Onder mijn verantwoordelijkheid wordt er gesproken via het Bouwteam. Wij zijn ook bezig met een revolverend fonds voor energiebesparing. Ik heb echter begrepen dat juist de PvdAfractie dat deze week wat minder zeker wil gaan maken tot mijn grote verdriet terwijl pensioenfondsen buitengewoon geïnteresseerd waren om daaraan hun bijdrage te leveren. Wat doen wij concreet? Wij hebben het Bouwbesluit aangepast om ervoor te zorgen dat tijdelijke verhuur en ombouw van kantoorpanden tot studentenwoningen en huurwoningen makkelijker kan worden gerealiseerd. Nog deze week ontvangt de Kamer een wetsvoorstel dat gericht is op aanpassing van de Leegstandwet. Daarin worden de mogelijkheden voor tijdelijke verhuur en het toekennen van andere bestemmingen verruimd. Dat zijn twee elementen die de directeur van Syntrus Achmea in Cobouw noemt. Ik zou zo nog even door kunnen gaan. Er zijn diverse concrete maatregelen die een uitnodiging aan de sector vormen om nu daadwerkelijk te investeren omdat de overheid in ieder geval voor een deel ook heeft geleverd. De heer Monasch (PvdA): Tot slot. Ten eerste: hoe snel verwacht de minister dat wij concrete stappen kunnen zetten? Dit is een wens maar we moeten nu ook verder. Ten tweede: is dit één zwaluw die nog geen zomer maakt of zijn andere pensioenfondsen of beleggers nu ook bereid om te gaan investeren? Minister Spies: Ik hoop van harte dat zij dat zullen doen maar daarbij helpt het wel als de overheid een stabiel klimaat biedt. Zaken als de fluctuaties in een fonds voor energiebesparing helpen daar niet bij want daardoor haakt men af. Dit straalt ook uit op andere zaken. Ik kan overigens niet voor de pensioenfondsen spreken; dat moeten ze vooral zelf doen. Ik hoop in elk geval dat dit voorbeeld tot concreet resultaat leidt en dat zich meer beleggers aansluiten. Ik zal alles doen wat in mijn vermogen ligt om dat te bewerkstelligen.