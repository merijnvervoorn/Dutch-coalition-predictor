5 Regeling van werkzaamheden De voorzitter: Ik stel voor dinsdag a.s. ook te stemmen over: - de brief van de vaste commissie voor Europese Zaken (34719 nr. 4); - de brief van de vaste commissie voor Veiligheid en Justitie over het opmaken van een voordracht van vier kandidaten voor een vacature van raadsheer in de strafkamer van de Hoge Raad (33785 nr. 16); - de moties ingediend bij de wetgevingsoverleggen over de jaarverslagen 2016 van de ministeries van Onderwijs Cultuur en Wetenschap en Binnenlandse Zaken. Ik stel voor toe te voegen aan de agenda van de Kamer: - het wetsvoorstel Wijziging van de Wet toezicht accountantsorganisaties het Burgerlijk Wetboek en enige andere wetten op het terrein van accountantsorganisaties en het accountantsberoep in verband met het versterken van de governance van accountantsorganisaties (Wet aanvullende maatregelen accountantsorganisaties) (34677). Op verzoek van de PvdA-fractie benoem ik: - in de vaste commissie voor Binnenlandse Zaken het lid Van den Hul tot plaatsvervangend lid in plaats van het lid Kuiken. Ik deel mee dat de aangehouden motie op stuk nr. 22 (34548) is vervallen. Ik stel voor toe te voegen aan de agenda: - het VAO Armoede en schuldenbeleid met als eerste spreker het lid Peters; - het VAO Water met als eerste spreker het lid Van Eijs; - het VAO Tbs en forensische zorg met als eerste spreker het lid Van Nispen. Overeenkomstig de voorstellen van de voorzitter wordt besloten. De voorzitter: Het woord is aan mevrouw Agema van de PVV. Mevrouw Agema (PVV): Voorzitter. Toen ik gisteren het bericht doorgestuurd kreeg over de spoedeisende hulpposten die vol liggen met ouderen die eigenlijk zouden moeten herstellen in een verzorgingshuis dacht ik dat het een oud bericht van twee jaar geleden was. Maar dat bleek niet zo te zijn. Niet alleen is er dus een groot tekort aan plekken waar die ouderen terechtkunnen maar nu — dat is de actualiteit — komt ook de spoedeisende zorg in gevaar. Ik zou dus graag op korte termijn een debat hierover willen voeren met de minister en de staatssecretaris van VWS.De heer Arno Rutte (VVD): Dat er problemen bestaan met te volle spoedeisende hulpposten met name ook rondom ouderen is een bekend fenomeen. Het nieuwsbericht van deze week kwam nu juist naar aanleiding van een brief van de minister waarin ze aangeeft heel intensief met alle betrokkenen op zoek te zijn naar allerhande oplossingen die ze ook gevonden heeft. Dat is werk in uitvoering. Daar moeten de professionals mee aan de slag. Als iets niet helpt dan is het dat wij daar nu over gaan debatteren. Dus geen steun. Mevrouw Marijnissen (SP): Wij steunen het verzoek en bij voorkeur nog voor het zomerreces alstublieft. De heer Van der Lee (GroenLinks): Ook wij delen de zorg en het gevoel van urgentie dus wij steunen het verzoek. Mevrouw Bergkamp (D66): Wij kunnen ons vinden in het betoog van de VVD. Er is net een brief van de minister verschenen met heel veel acties. Het is nu heel belangrijk dat die acties zo spoedig mogelijk worden ingevoerd. Mevrouw Sazias (50PLUS): 50PLUS steunt het verzoek. Mevrouw Keijzer (CDA): Het is correct. Ik heb hier de brief die twee dagen geleden is verstuurd. Daarin staan allerlei maatregelen die de minister gaat nemen om dit probleem op te lossen. Je kunt dit kabinet verwijten dat dit het gevolg is van veel te snel allerlei taken over de schutting gooien. Dat doe ik ook. Ik vind het wel van belang om met de minister nog even door te praten over hoe dit dan in de praktijk gaat uitvallen. Daarom steun ik dit verzoek. De voorzitter: Mevrouw Agema u hebt geen meerderheid voor het verzoek. Mevrouw Agema (PVV): Zeker maar wel voor het houden van een dertigledendebat. Die brief is ook niet voldoende. De enige belangrijke oplossing die zou moeten worden doorgevoerd staat er niet in. De verzorgingstehuizen hadden namelijk niet gesloten mogen worden en die nog open zijn hadden de afgelopen twee jaar opengehouden moeten worden. Dat staat niet in die brief! Daarom wil ik graag zo snel mogelijk een debat om de staatssecretaris en de minister daartoe op te roepen. De voorzitter: U stelt een dertigledendebat voor. Mevrouw Keijzer nog aanvullend op dit punt?Mevrouw Keijzer (CDA): Ik hecht er wel aan om even duidelijk te zijn. In deze brief staat dat er 55 miljoen bij komt. In deze brief staat dat er gekeken gaat worden hoe de plekken in het eerstelijnsverblijf de plekken dus waar mensen naartoe moeten ingekocht gaan worden. Daar wil ik het graag over hebben met de minister want daar liggen ook absoluut de problemen met als gevolg overvolle eerstehulpposten. De voorzitter: U hebt geen meerderheid dus we zullen het verzoek toevoegen aan de lijst met dertigledendebatten. Ik zal het stenogram van dit gedeelte van de vergadering doorgeleiden naar het kabinet. Mevrouw Agema (PVV): Ik weet niet waarom mevrouw Keijzer die toevoeging doet. Ik gaf alleen maar aan dat ik dit debat met de minister en de staatssecretaris wil omdat ik het verkeerd beleid vind dat de verzorgingshuizen gesloten worden. De voorzitter: Dat gaat u allemaal waarschijnlijk in het debat bespreken. Het is toegevoegd aan de lijst. Dank u wel. Ik geef het woord aan mevrouw Beckerman. Mevrouw Beckerman (SP): Voorzitter. Vanmorgen verscheen in Trouw een artikel waarin staat dat woningcorporaties de energiedoelen die zij met elkaar hebben afgesproken niet gaan halen. Gisteren verscheen er al een artikel op Follow the Money waarin wordt aangegeven dat huurders verduurzaming zogenaamd zouden bemoeilijken. Ik denk dat over dit onderwerp veel te zeggen valt. Daarom wil ik hierover een debat aanvragen met de minister van Binnenlandse Zaken en Koninkrijksrelaties. Ik doe dit verzoek mede namens mevrouw Voortman van GroenLinks. De heer Koerhuis (VVD): Oud nieuws. Geen steun voor het debat. De heer Kops (PVV): Dat het niet zo wil lukken met die peperdure duurzaamheidsdoelen is natuurlijk juist goed nieuws. Wij zien het probleem niet dus geen steun voor een debat. De heer Öztürk (DENK): Steun voor het verzoek. Mevrouw Van Eijs (D66): Verduurzaming van woningen is heel belangrijk. We hebben het daar al eerder over gehad. Eigenlijk staat er weinig nieuws in het artikel. Ik was in ieder geval niet verbaasd. Aedes heeft eerder ook al aangegeven dat het moeilijk zou worden om de doelen te halen. Ik zou liever eerst een brief willen en steun het verzoek om een debat niet.De heer Gijs van Dijk (PvdA): Steun voor het verzoek. Graag krijgen we een brief van tevoren. De heer Ronnes (CDA): Wij hebben in een eerdere fase uitgebreid met de minister besproken dat de doelen voor 2020 niet gehaald gingen worden. Op dit moment lijkt het niet handig om dat over te doen. Geen steun voor het debat dus. Mevrouw Sazias (50PLUS): 50PLUS vindt juist dat dit onderwerp blijvend aandacht verdient. We willen graag een brief en steunen het debat. De voorzitter: U hebt geen meerderheid voor uw verzoek mevrouw Beckerman. Mevrouw Beckerman (SP): Maar ik heb wel genoeg steun voor een dertigledendebat. Ik zou het graag als een dertigledendebat willen doen. De voorzitter: Dan zet ik het op de lijst van dertigledendebatten. Er is ook om een brief gevraagd. Ik zal het stenogram van dit gedeelte van de vergadering doorgeleiden naar het kabinet. Het woord is aan de heer Jasper van Dijk. De heer Jasper van Dijk (SP): Voorzitter. De commissie voor Sociale Zaken heeft net een indringende hoorzitting gehad over problemen met de Participatiewet het vinden van werk voor arbeidsbeperkten en de sociale werkvoorzieningen. De centrale boodschap was eigenlijk dat een aantal zaken geregeld moet worden voordat de formatie is afgerond. Die zijn zo acuut dat ik graag met spoed een debat wil aanvragen. De heer Peters (CDA): Volgens mij is in de procedurevergadering na goed overleg en met goede afwegingen bedacht dat we dit controversieel verklaren. Dat zou ik graag zo willen houden. Geen steun voor het debat dus. De heer Van der Lee (GroenLinks): De GroenLinks-fractie steunt het verzoek wel. Mevrouw Sazias (50PLUS): 50PLUS steunt het debat ook zeg ik mede namens mevrouw Corrie van Brenk. Mevrouw Nijkerken-de Haan (VVD): Ik sluit me graag aan bij de woorden van het CDA. Geen steun voor dit debat.De heer Gijs van Dijk (PvdA): Dit is volgens mij geen nieuw beleid. Dat hebben we in de rondetafel met elkaar besproken. Ik zou graag van de staatssecretaris willen horen of er licht zit tussen de budgetten en of er te weinig budget is gezien de doelstellingen. Ik ontvang dus graag eerst een brief en dan steun voor een debat. De voorzitter: Dus u steunt het debat? Ja dus. Oké. De heer Raemakers (D66): We komen net uit die hoorzitting. Die was heel nuttig. We nemen het ook zeker mee op de formatietafel maar geven geen steun voor het debat. De heer Öztürk (DENK): Wel steun voor het debat. De heer De Jong (PVV): Er is helemaal niets mis mee om over de puinhopen van dit kabinet te spreken. Alvorens we een debat voeren krijg ik wel graag een brief. De voorzitter: U hebt geen steun voor een debat mijnheer Van Dijk. De heer Jasper van Dijk (SP): Nee maar ik heb wel de steun van meer dan 30 leden. Ik vraag dus graag een dertigledendebat aan en hoop dat het voor het zomerreces gepland kan worden. De voorzitter: Dat laatste moeten we bezien. Ik zet het op de lijst met dertigledendebatten. Er is gevraagd om een brief dus ik stel voor het stenogram van dit gedeelte van de vergadering door te geleiden naar het kabinet. Daarmee zijn we aan het eind van de regeling van werkzaamheden gekomen. De vergadering wordt van 13.24 uur tot 13.30 uur geschorst.