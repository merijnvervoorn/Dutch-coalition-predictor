6 Beëdiging mevrouw E.S. Akerboom (PvdD) Aan de orde is de beëdiging van mevrouw E.S. Akerboom (PvdD). De voorzitter: Aan de orde is de beëdiging van mevrouw E.S. Akerboom van de Partij voor de Dieren. Ik geef eerst het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Het woord is aan mevrouw Leijten. Mevrouw Leijten voorzitter der commissie: Voorzitter. Belangrijk werk door een belangrijke commissie: wij kijken of een nieuw lid echt Nederlander is of er geen onverenigbare functies zijn en of de geboortedatum wel klopt. Uiteindelijk is het natuurlijk niet ons werk dat belangrijk is maar deze dag voor mevrouw Akerboom. Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op mevrouw E.S. Akerboom te Amsterdam. De commissie is tot de conclusie gekomen dat mevrouw E.S. Akerboom te Amsterdam terecht benoemd is verklaard tot lid van de Tweede Kamer der Staten-Generaal. De commissie stelt u daarom voor haar toe te laten als lid van de Kamer. Daartoe dient zij wel eerst de verklaringen en beloften zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. Voorts verzoekt de commissie u voor te stellen aan de Kamer het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Dan verzoek ik de leden en de overige aanwezigen in de zaal en op de publieke tribune indien mogelijk te gaan staan. Mevrouw Akerboom is in het gebouw der Kamer aanwezig om de voorgeschreven verklaringen en beloften af te leggen. Ik verzoek de Griffier haar binnen te leiden. Nadat mevrouw Akerboom door de Griffier is binnengeleid legt zij in handen van de Voorzitter de bij de wet voorgeschreven verklaringen en beloften af. De voorzitter: Dan wens ik u van harte geluk met het lidmaatschap van onze Kamer. Ik verzoek u plaats in ons midden te nemen. Na de stemmingen schors ik even voor felicitaties. Welkom.