6 Vragenuur: Vragen Bontes Vragen van het lid Bontes aan de minister van Volksgezondheid Welzijn en Sport over matchfixing in Nederland . De heer Bontes (PVV): Voorzitter. Ik had deze vraag gesteld aan beide ministers. Ik zie helaas dat de minister van V en J wegloopt maar het gaat ook hem aan. Ik weet niet of het mogelijk is dat hij nog terugkomt technisch. Ik begrijp dat het niet gaat helaas. De heer Van Raak (SP): Technisch wel! De voorzitter: Ik zal het toelichten. De afspraak is dat wij in het vragenuur slechts één bewindspersoon naar de Kamer roepen en u bepaalt zelf welke ... Nee dat is niet waar. De heer Van Raak (SP): Mag je wel wisselen? De voorzitter: Nee je mag niet wisselen. De heer Bontes (PVV): Mag ik ze af en toe omwisselen zodat er eentje zit? De voorzitter: Het kabinet bepaalt zelf wie het daarvoor afvaardigt. U kunt uw vraag stellen mijnheer Bontes. De heer Bontes (PVV): Voorzitter. Als je naar sport kijkt moet die zuiver en puur zijn. Je moet niet in de maling genomen worden doordat je naar een wedstrijd zit te kijken waarin scheidsrechters of spelers omgekocht zijn. Het moet zuiver en puur zijn. Nu zijn er talloze signalen binnengekomen dat wij ook in Nederland te maken hebben met matchfixing zeg maar fraude in de sport fraude in het voetbal maar het kan ook in basketbal of in boksen zijn. Dat is not done. Hierin moet de onderste steen bovenkomen. Nu heb ik begrepen dat de minister onderzoek heeft laten doen een analyse heeft laten uitvoeren. Dat is volledig in de media gekomen. Daar staat in: eigenlijk is er niets aan de hand er is geen sprake van concrete gevallen. Rustig doorlopen mensen niet aan de hand is de teneur. Direct daarna treedt er een Duitse officier van justitie gespecialiseerd in die fraude op het gebied van voetbal en anders sporten in de media op. Deze officier van justitie zegt dat hij keihard materiaal heeft. Hij beschikt over telefoonopnames waaruit blijkt dat in de gewone competitie in Nederland vier wedstrijden zijn gemanipuleerd en ook nog eens drie wedstrijden waar Nederlanders bij betrokken zijn in interna-tionaal verband. Er worden concreet vijf namen genoemd. Nu vraag ik aan de minister of het klopt dat in haar analyse — die zij zo meteen zal geven maar wij zijn hier nu toch dus zij kan die gelijk meenemen — staat dat er eigenlijk niets aan de hand is. Als het OM een beetje anders wordt opgetuigd komt het allemaal wel goed. Wil de minister reageren op de aantijging van de Duitse officier van justitie die zegt keihard materiaal te hebben waaruit blijkt dat er wel spelers en scheidsrechters in Nederland zijn omgekocht? Ik krijg daar graag een reactie van de minister op. Minister Schippers: Voorzitter. Deze vragen kan ik niet beantwoorden en dat spijt me oprecht zeer. Ik leg graag uit waarom ik dat niet kan. Ten eerste hebben mijn collega van Veiligheid en Justitie en ik veel vragen over de reikwijdte en de aard van matchfixing. Dat is de reden waarom wij vorig jaar om deze tijd een Europese aanbesteding hebben gedaan voor een onderzoek. Dat onderzoek is in januari van start gegaan en de resultaten worden over tien à vijftien minuten door de onderzoekers gepresenteerd. Het is niet gebruikelijk dat ik hier oordelen vel terwijl de onderzoeksresultaten nog door de onderzoekers moeten worden gepresenteerd en toegelicht. Binnen enkele weken komen mijn collega van Veiligheid en Justitie en ik met een beleidsreactie op de bevindingen van de onderzoekers. De heer Bontes stelt dat er van alles in de media is gekomen. Er circuleert van alles in de media. Dat is waar maar als het goed is circuleert dit onderzoek niet in de media. Heel binnenkort na een minuut of tien zal dit wel het geval zijn. Ik ben dus eigenlijk zeer voortijdig gevraagd om hiervoor naar de Kamer te komen. Dat spijt mij heel erg. Ik heb verschillende malen aangegeven dat dit het geval is. Ten tweede is mijn collega van Veiligheid en Justitie verantwoordelijk voor de strafrechtelijke aspecten van matchfixing. Ik ben de minister van Sport. Het zou echt heel raar zijn als ik hier allerlei uitspraken zou doen over het Openbaar Ministerie officieren van justitie uit andere landen of de stand van zaken. Dat is mijn verantwoordelijkheid niet. Daarvoor had de heer Bontes echt mijn collega moeten vragen. Aangezien ik hier ben gevraagd kan ik hem daar momenteel geen uitsluitsel over geven. De heer Bontes (PVV): Het is een beetje flauw van de minister om het door te schuiven naar haar collega van Veiligheid en Justitie. Ze zitten samen bij de algemeen overleggen hierover. Ze behartigen deze zaak samen. Zij zegt nu dat ik bij haar collega moet zijn terwijl ik maar één minister mag vragen. Deze minister heeft de analyse uit laten voeren. Daaruit blijkt dat er niets aan de hand is. Het is allemaal redelijk goed in Nederland maar we zullen er nog wel een keer scherp naar kijken. Daar achteraan komt nu keiharde informatie van een officier van justitie uit Duitsland. Ik wil toch graag een reactie van de minister daarop. Laat zij reageren op het feit dat de Duitse officier van justitie zegt dat er van alles mis is in Nederland. Neemt de minister daar afstand van? Hoe kijkt zij nu tegen het rapport aan dat zo meteen gepresenteerd wordt? Het rapport is nog niet openbaar maar de conclusies zijn breeduit in de media gekomen. Er staat duidelijk in: geen grove matchfixing in Nederland. Graag een reactie daarop.Minister Schippers: Even voor de goede orde. Is het niet zo in dit land dat je als je onderzoekers vraagt om onderzoek te doen die onderzoekers de gelegenheid geeft om hun onderzoeksresultaten te presenteren? Mijn collega heeft een andere verantwoordelijkheid maar ja wij doen het samen ieder vanuit de eigen verantwoordelijkheid. Ik vraag niet om de drie maanden die daarvoor staan maar slechts enkele weken. Wij vinden inderdaad dat er vaart in moet komen. Binnen enkele weken zullen wij een weloverwogen oordeel geven over het werk van de onderzoekers. Zij constateren zaken naar aanleiding van hetgeen zij hebben onderzocht. Het is niet meer dan fatsoenlijk dat wij eerst even afwachten waar die onderzoekers mee komen voordat ik allerlei oordelen vel of dingen ga verkondigen. Zo werkt het niet. Wij doen deze zaak samen. Ik benader deze kwestie vanuit de sport. Waar is de sport verantwoordelijk voor? Wat moet de sport verbeteren? Wat moeten wij doen aan de omgeving van de sport? Daarnaast is er het kansspel. Voor de controle daarop hebben wij het Openbaar Ministerie en de hele strafrechtelijke kant. Daarom hebben wij de minister van Veiligheid en Justitie hierbij betrokken. Dat zijn twee verantwoordelijkheden op grond waarvan wij samen optrekken. Wij zullen dan ook samen een reactie op het onderzoek geven. De heer Bontes (PVV): Dit is van groot algemeen belang. Nogmaals: als je naar een wedstrijd zit te kijken wil je niet in de maling genomen worden. De minister reageert niet op alle uitspraken die gedaan zijn in de media over haar eigen analyse. Ik vind het een beetje flauw om te zeggen: over vijf minuten komt er een rapport. De gelegenheid is er nu ook. Ik stel nu de vraag. De onderste steen moet boven komen. Mij rest niets anders dan een debat aanvragen met beide ministers bij de regeling van werkzaamheden. Ik kom hiermee namelijk geen steek verder terwijl Nederlanders gewoon willen weten wat er in Nederland is gebeurd hoe het zit met die zeven wedstrijden en hoe het zit met de vijf personen die erbij betrokken zijn. Nederland wil dat weten en ik wil dat ook weten. Mij rest niets anders dan een debat aanvragen bij de regeling van werkzaamheden. Minister Schippers: Er wordt nu een tegenstelling gecreëerd die totaal misplaatst is. Ik wil een schone sport. Ik vind het ontoelaatbaar als sprake zou zijn van matchfixing en wij daartegen niets zouden doen. Juist om die reden is dat onderzoek ingesteld. Het spijt mij zeer dat de heer Bontes mij kwalijk neemt dat ik nu even de resultaten van dat onderzoek afwacht zodat ik een weloverwogen beleidsbesluit kan nemen. Overigens gaat het niet om mijn eigen analyse maar om de analyse van de onderzoekers. Zij presenteren die en wij geven daarop binnen enkele weken een reactie. De heer Bontes (PVV): De minister zegt dat zij een schone sport wil. Er zijn signalen gekomen uit Oostenrijk en van de overkoepelende organisatie van wedkantoren. Deze Duitse officier komt met heel hard materiaal en ook Brandpunt heeft heel hard materiaal aangeleverd net als Voetbal International. Maar wat doetde minister? Eigenlijk niets. Straks wordt een rapport gepresenteerd dat nietszeggend is. Minister Schippers: Er zijn allerlei signalen en er zijn allerlei mensen die zeggen dat sprake is van matchfixing. Wat doe je dan als bestuurder? Dat laat je dan onderzoeken. Dan doe je een aanbesteding zodat je de beste onderzoekers erop kunt zetten. Die kunnen vervolgens boven water halen wat waar is van alle signalen die wij met elkaar hebben gekregen. Dat is de manier waarop je het moet doen en zo gaan we het ook doen. De voorzitter: Dank voor uw komst naar de Kamer.