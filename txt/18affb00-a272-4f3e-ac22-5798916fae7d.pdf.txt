13 Stemmingen motie Voortgang uitbetalingsproblematiek pgb's door de SVB Aan de orde is de stemming over een motie ingediend bij het VAO Voortgang uitbetalingsproblematiek pgb's door de SVB te weten: - de motie-Leijten over het opzeggen van het vertrouwen in de staatssecretaris (25657 nr. 148). (Zie vergadering van heden.) De voorzitter: Ik geef gelegenheid tot het afleggen van een stemverklaring vooraf. Mevrouw Voortman (GroenLinks): Voorzitter. We hebben vandaag opnieuw een intensief debat gevoerd met de staatssecretaris over de nog altijd voortdurende rampspoed bij de uitbetaling van persoonsgebonden budgetten. Nog altijd zitten mensen in onzekerheid en nog altijd zitten mensen in financiële problemen. Het weegt voor mijn fractie zwaar dat de staatssecretaris van VWS nu meerdere keren zijn beloftes over het oplossen van de problemen niet gestand heeft kunnen doen. Wij hebben ons dan ook moeten beraden op de vraag of wij er nog voldoende vertrouwen in hebben dat deze staatssecretaris de man is om de problemen voor pgbhouders op te lossen. Bij de beantwoording van die vraag hebben wij gekeken naar de bereidheid van de staatssecretaris om de financiële schade die pgb-houders door de wantoestanden hebben geleden te vergoeden. We hebben ook bekeken in welke mate er maatregelen liggen die met een harde deadline garanderen dat het op een tijdstip in de zeer nabije toekomst eindelijk is opgelost. Pas als de Kamer hem daarvoor groen licht geeft zullen de noodmaatregelen worden afgebouwd. Mijn fractie is na een zware afweging bereid om deze staatssecretaris nog een kans te geven. Daarom zal mijn fractie de motie van wantrouwen nu niet steunen. In stemming komt de motie-Leijten (25657 nr. 148). De voorzitter: Ik constateer dat de aanwezige leden van de fracties van de PVV 50PLUS de PvdD en de SP voor deze motie hebben gestemd en de aanwezige leden van de overige fracties ertegen zodat zij is verworpen.