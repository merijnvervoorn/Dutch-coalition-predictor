5 Regeling van werkzaamheden De voorzitter: Ik stel voor dinsdag aanstaande ook te stemmen over de moties zoals ingediend bij het notaoverleg over de Visienota beroepsonderwijs. Daartoe wordt besloten. De voorzitter: Ik deel de Kamer mee dat de vaste commissie voor Economische Zaken tot haar voorzitter heeft gekozen het lid Vermeij. Op verzoek van de PvdA-fractie benoem ik: - in de vaste commissie voor Economische Zaken de heer Leenders tot plaatsvervangend lid in plaats van de heer Servaes; - in de vaste commissie voor Infrastructuur en Milieu de heer Leenders tot lid in plaats van mevrouw Fokke. Op verzoek van de aanvrager stel ik voor om het VSO Humanitaire nood onder minderheden in Irak van de agenda af te voeren. Ik stel voor om toe te voegen aan de agenda van de Kamer: - het wetsvoorstel Wijziging van de Geneesmiddelenwet ter implementatie van richtlijn 2012/26/EU wat de geneesmiddelenbewaking betreft (33937); - het wetsvoorstel Wijziging van enkele wetten op het terrein van de volksgezondheid in verband met het invoeren van de mogelijkheid tot het heffen van kostendekkende tarieven voor op grond van deze wetten verrichte werkzaamheden (33867); - het wetsvoorstel Wijziging van enkele belastingwetten en enige andere wetten (Fiscale verzamelwet 2014) (33950); - het wetsvoorstel Wijziging van de Gemeentewet en het Wetboek van Strafrecht ter aanscherping van de maatregelen ter bestrijding van voetbalvandalisme en ernstige overlast (33882); - het wetsvoorstel Uitvoering van de Verordening (EU) nr. 650/2012 van het Europees Parlement en de Raad van 4 juli 2012 betreffende de bevoegdheid het toepasselijke recht de erkenning en de tenuitvoerlegging van beslissingen en de aanvaarding en de tenuitvoerlegging van authentieke akten op het gebied van erfopvolging alsmede betreffende de instelling van een Europese erfrechtverklaring (PBEU 2012 L 201) (Uitvoeringswet Verordening Erfrecht) (33851); - het wetsvoorstel Wijziging van de Wet op het financieel toezicht houdende regels met betrekking tot het beloningsbeleid van financiële ondernemingen (Wet beloningsbeleid financiële ondernemingen) (33964); - het wetsvoorstel Wijziging van de Auteurswet en de Wet op de naburige rechten in verband met de versterking van de positie van de auteur en de uitvoerende kunstenaar bij overeenkomsten betreffende het auteursrecht en het naburig recht (Wet auteurscontractenrecht) (33308).We krijgen het druk de komende tijd met de behandeling van al deze wetten. Tot slot stel ik voor toe te voegen aan de agenda het VAO Decentrale energie naar aanleiding van een algemeen overleg gehouden op 23 september met als eerste spreker mevrouw Dik-Faber van de ChristenUnie. Overeenkomstig de voorstellen van de voorzitter wordt besloten. De voorzitter: Het woord is aan mevrouw Leijten van de SP-fractie. Mevrouw Leijten (SP): Voorzitter. Ik wil de regering eraan helpen herinneren dat mijn collega Siderius vragen heeft gesteld over de verschraling van de cliëntondersteuning in de Wmo. Die zijn ingediend op 7 juli dus dat wordt toch weleens een keertje tijd. Van dezelfde collega roep ik de vragen in herinnering over het bericht dat ABN AMRO vreest dat zorginstellingen de hypotheeklasten niet meer kunnen betalen. Deze zijn van 22 mei dus ook daarvoor wordt het wel tijd. Dan zijn er nog drie series vragen die ikzelf heb gesteld waarop ik ook graag antwoord krijg namelijk over het bericht dat zorgverzekeraars de wijkverpleging splitsen — dat zijn vragen van 27 augustus — over de korting van zorgverzekeraar CZ voor verzorgingshuizen in Limburg van 29 juli en over het persoonsgebonden budget de Thomashuizen en vastgoed van 4 juni. Het wordt dus tijd dat we antwoorden krijgen. De voorzitter: Het wordt zeker tijd dat we antwoorden krijgen. Ik zal het stenogram van dit gedeelte van de vergadering doorgeleiden naar het kabinet met het verzoek deze vragen nu per ommegaande te beantwoorden. Het woord is aan de heer Van Raak ook van de SP. De heer Van Raak (SP): Voorzitter. Ik heb een rappel voor twee schriftelijke vragen aan de minister-president. Een vraag van 4 april gaat over de relatie tussen prins Bernhard en de geheime diensten. De minister-president kan er dus over nagedacht hebben. Ik wil de antwoorden op die vragen ruimschoots voor de behandeling van de begroting van de Koning. Andere vragen gaan over de bokkensprongen van de gevolmachtigd minister van Curaçao. Die vragen zijn van 19 augustus en de antwoorden daarop wil ik graag voor de behandeling van de begroting van Koninkrijksrelaties van volgende week. De voorzitter: Ook van dit gedeelte van de vergadering zal ik het stenogram doorgeleiden naar het kabinet met het verzoek deze vragen per ommegaande te beantwoorden. Het woord is aan mevrouw Vermeij van de Partij van de Arbeid.Mevrouw Vermeij (PvdA): Voorzitter. Ook van onze kant een rappel namelijk op onbeantwoorde vragen aan de staatssecretarissen van SZW en van Financiën over de afkoop van kleine pensioenen. Die vragen zijn op 22 juli ingediend. De voorzitter: Ik zal het stenogram van dit gedeelte van de vergadering doorgeleiden naar het kabinet. Het woord is aan mevrouw Jadnanansing. Mevrouw Jadnanansing (PvdA): Voorzitter. Ook van de kant van de PvdA-fractie een rappel op de onbeantwoorde vragen aan de staatssecretaris van 21 augustus 2014 betreffende onduidelijkheid over de bijdrage voor schoolkosten voor iPads. Graag zo snel mogelijk antwoord. De voorzitter: Ik zal het stenogram doorgeleiden naar het kabinet met het verzoek deze vraag zo snel mogelijk te beantwoorden. Hiermee is een einde gekomen aan de regeling van werkzaamheden. De vergadering wordt enkele ogenblikken geschorst.