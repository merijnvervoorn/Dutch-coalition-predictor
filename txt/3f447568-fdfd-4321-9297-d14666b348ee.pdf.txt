7 Regeling van werkzaamheden De voorzitter: Op verzoek van de CDA-fractie benoem ik in de vaste commissie voor Defensie het lid De Rouwe tot plaatsvervangend lid in plaats van het lid Oskam. Op verzoek van de aanvrager stel ik voor om het dertigledendebat over het bericht dat de minister een advies om de Rijksvertegenwoordiger op Bonaire Sint-Eustatius en Saba te ontslaan heeft genegeerd van de lijst af te voeren. Ik stel voor aan de agenda toe te voegen het VSO over de wijziging van de tarieven in het Besluit paspoortgelden (25764 nr. 76) met als eerste spreker mevrouw Van Toorenburg van het CDA. Overeenkomstig de voorstellen van de voorzitter wordt besloten. De voorzitter: Het woord is aan mevrouw Oosenbrug. Mevrouw Oosenbrug (PvdA): Voorzitter. Op 10 april deed het Hof van Justitie uitspraak in de zaak betreffende de thuiskopieheffing. Volgens het Hof — ik vat het heel kort samen — kan die heffing niet dienen ter compensatie van het downloaden uit zogenaamde illegale bronnen. Op mijn verzoek heeft het kabinet de Kamer vorige week donderdag een brief over die uitspraak gestuurd. Daarin staat dat het kabinet van mening is dat vanwege die uitspraak het downloaden uit illegale bron niet meer is toegestaan. Burgers die tot voor kort zonder problemen mochten downloaden dreigen door de uitleg van het vonnis door het kabinet gecriminaliseerd te worden. De PvdA wil dat niet en zij wil ook niet dat daar te lang onzekerheid over blijft bestaan. Ik wil daarom graag op korte termijn een debat met de staatssecretaris van Veiligheid en Justitie over dit downloadverbod. De voorzitter: Dit is een verzoek om steun voor het houden van een debat over het downloadverbod. Mevrouw Ouwehand (PvdD): Ik wil het verzoek graag steunen. Het had het kabinet gesierd als het zelf het debat met de Kamer had opgezocht in plaats van eerst uitspraken te doen en conclusies te trekken in de media maar beter laat dan nooit. Ik wil dus graag een debat. Mevrouw Gesthuizen (SP): Ik ben het eens met de interpretatie van collega Ouwehand. Ik wil het debat ook graag steunen. Ik geef de collega alleen wel weer in overweging om het in een algemeen overleg te doen als dat sneller kan.De voorzitter: Dat zou zomaar sneller kunnen schat ik in. Mevrouw Helder (PVV): De PVV is tegen een downloadverbod dus zij steunt het verzoek om een debat. De heer Van Oosten (VVD): Hoewel de VVD natuurlijk graag over dit onderwerp in discussie gaat stel ik mij voor dat dit veel praktischer kan langs de weg van een AO ook omdat er talloze wetten in de wachtrij staan die ook om behandeling vragen. Geen steun dus voor dit debat maar natuurlijk gaan we morgen in de procedurevergadering bespreken hoe we het in een AO onder kunnen brengen. De heer Oskam (CDA): Ik zit op dezelfde lijn als de heer Van Oosten: wel een AO geen debat. De heer Verhoeven (D66): Ik ben natuurlijk wel voor een debat over dit onderwerp voorzitter maar kunt u enigszins aangeven wanneer het zou worden gehouden als we het plenair zouden doen? Ik wil namelijk wel graag snel over dit onderwerp praten. Als dat pas over een paar maanden kan heeft het geen zin meer. We moeten dit echt heel snel doen. De voorzitter: Er wachten 26 meerderheidsdebatten op inplanning. De heer Verhoeven (D66): Dan ben ik meer voorstander van een algemeen overleg over het downloadverbod. De voorzitter: Dan steunt u het verzoek voor een plenair debat dat hier vandaag wordt gedaan niet. Ik heb goed begrepen dat u zegt: we willen er snel over praten maar niet plenair want dat duurt waarschijnlijk te lang. Mevrouw Oosenbrug u hebt niet de steun van de meerderheid voor het houden van een plenair debat. Velen hebben aangegeven dat ze er snel over willen praten en dan in commissieverband. Mevrouw Oosenbrug (PvdA): Ik dank allereerst mijn collega's voor de steun want het is een belangrijk onderwerp. Ik heb ook gehoord dat iedereen het graag snel wil behandelen en dat de lijst van in te plannen debatten eindeloos is. Ik stel dus voor om een spoed-AO te doen en om dat te regelen via de procedurevergadering. De voorzitter: Dank u wel voor uw medewerking.Dan geef ik het woord aan mevrouw Van Tongeren van GroenLinks. Zij is er nog niet. Dan geef ik eerst het woord aan mevrouw Lodders van de VVD. Mevrouw Lodders (VVD): Voorzitter. Ik doe een verzoek tot uitstel tot donderdag van de stemmingen over de punten 13 en 14 op de stemmingslijst. Dat gaat over het wetsvoorstel tot wijziging van de Natuurbeschermingswet in verband met de Programmatische Aanpak Stikstof. De voorzitter: Ik noem 'm de PAS; dat lukt me nog net. Mevrouw Ouwehand steunt u dit verzoek? Mevrouw Ouwehand (PvdD): Ja ik heb er geen bezwaar tegen. Mevrouw Jacobi (PvdA): Steun maar donderdag is echt de limit. De heer Schouw (D66): Steun. Mevrouw Dik-Faber (ChristenUnie): Steun. De voorzitter: Er is een meerderheid die dit verzoek steunt. Ik zal dit onderwerp van de stemmingslijst van vandaag afhalen en het toevoegen aan de stemmingslijst van donderdag. Het woord is aan de heer Schouw. De heer Schouw (D66): Voorzitter. Mijn fractie zou graag een spoedige beantwoording ontvangen van de schriftelijke vragen die wij hebben gesteld aan de minister van Veiligheid en Justitie over het aanleggen van een database met reisgegevens van Nederlanders met het oog op een deze week te houden AO. De voorzitter: Ik zal het stenogram van dit gedeelte van de vergadering doorgeleiden naar het kabinet. Het woord is aan mevrouw Ouwehand. Mevrouw Ouwehand (PvdD): Voorzitter. Namens mijn collega Thieme doe ik het volgende verzoek. Donderdag vergadert de Kamer over de RBZHandelsraad. Die is op 8 mei meen ik. Wij willen een vooraankondiging doen voor een VAO inclusief stemmingen omdat we daarna het reces ingaan.De voorzitter: Dank voor deze vooraankondiging. Ik zal het VAO toevoegen aan de lijst van donderdag. Mevrouw Van Tongeren is nog steeds niet in de zaal aanwezig. Ik stel voor dat zij haar verzoek in de regeling van werkzaamheden van morgen opnieuw agendeert. O nee daar is ze. Nu we hier toch nog zitten kan zij haar verzoek nog doen. Het woord is aan mevrouw Van Tongeren. Mevrouw Van Tongeren (GroenLinks): Voorzitter. Ik had even de verkeerde bel in gedachten. Fijn dat het nog mag. Omdat het van groot belang is om tempo te maken met windenergie zou ik willen vragen om nog deze week een VAO inclusief stemmingen te houden zodat het niet pas over vier weken aan de orde komt vanwege het meireces dat er dan tussen zit. De voorzitter: Ik zal het VAO toevoegen aan de agenda van deze week. Daarmee is er een einde gekomen aan de regeling van werkzaamheden. Ik verzoek de leden die dat nog niet gedaan hebben de presentielijst te tekenen met het oog op de stemmingen. De vergadering wordt enkele ogenblikken geschorst.