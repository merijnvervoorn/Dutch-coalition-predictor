27 Stemmingen moties VAO Raad Algemene Zaken Aan de orde zijn de stemmingen over moties ingediend bij het VAO Raad Algemene Zaken d.d. 22 oktober 2013 en Europese Raad d.d. 24 en 25 oktober 2013 te weten: - de motie-Madlener over per direct stop zetten van de EU-toetredingsonderhandelingen met Turkije (21501-02 nr. 1297); - de motie-Madlener over directe herkapitalisatie van banken vanuit het ESM (21501-02 nr. 1298). (Zie vergadering van heden.) De voorzitter: Ik geef gelegenheid tot het afleggen van een stemverklaring vooraf. De heer Segers (ChristenUnie): Voorzitter. De ChristenUnie is voorstander van het stopzetten van de toetredingsonderhandelingen tussen de EU en Turkije. Voor onze fractie is een geprivilegieerd partnerschap een betere optie dan een Turks EU-lidmaatschap maar vanwege de gekozen formulering in het dictum kan mijn fractie niet instemmen met de motie op stuk nr. 1297. Daarom zullen wij tegen deze motie stemmen. In stemming komt de motie-Madlener (21501-02 nr. 1297). De voorzitter: Ik constateer dat de aanwezige leden van de fracties van de PVV en de SGP voor deze motie hebben gestemd en de aanwezige leden van de overige fracties ertegen zodat zij is verworpen. In stemming komt de motie-Madlener (21501-02 nr. 1298). De voorzitter: Ik constateer dat de aanwezige leden van de fracties van de PVV de SGP het CDA de ChristenUnie de PvdD en de SP voor deze motie hebben gestemd en de aanwezige leden van de overige fracties ertegen zodat zij is verworpen.