2 Aanpak alternatieven doden van eendagshaantjes Aan de orde is het VSO Aanpak alternatieven doden van eendagshaantjes (27428 nr. 269). De voorzitter: Goedemorgen. Ik heet de leden en de staatssecretaris van harte welkom evenals de mensen die dit debat op enigerlei wijze volgen. We hebben voor dit VSO één spreker: mevrouw Thieme van de Partij voor de Dieren. Mevrouw Thieme (PvdD): Voorzitter. Het doden van eendagshaantjes staat zeer ter discussie zowel internationaal als in ons land. In Nederland wordt momenteel onderzoek gedaan naar een alternatief: de In Ovo-methode. De resultaten daarvan zullen begin 2015 bekend worden gemaakt. De staatssecretaris heeft in het debat duidelijk gemaakt dat zij verwacht dat het bedrijfsleven daarna enkele jaren nodig zal hebben om deze methode toe te passen. Ik wil de volgende motie indienen om het bedrijfsleven een stok achter de deur te geven. Dat is geheel in lijn met haar beleid. Motie De Kamer gehoord de beraadslaging constaterende dat er een breed politiek en maatschappelijk draagvlak is om het doden van eendagshaantjes te beëindigen; constaterende dat het kabinet de intentie heeft en zich inzet om een alternatief te ontwikkelen voor het doden van eendagshaantjes; constaterende dat inmiddels een aantal deelstaten waaronder Noordrijn-Westfalen en Hessen het doden van eendagshaantjes gaat verbieden; verzoekt de regering een wettelijk verbod op het doden van eendagshaantjes voor te bereiden en dit verbod in 2018 in te laten gaan en gaat over tot de orde van de dag. De voorzitter: Deze motie is voorgesteld door het lid Thieme. Naar mij blijkt wordt de indiening ervan voldoende ondersteund. Zij krijgt nr. 289 (27428). Mevrouw Thieme (PvdD): Voor de stelling dat dit geheel in lijn ligt met het beleid van de staatssecretaris refereer ik aan de keizersneden die vaakvoorkomen bij dikbilkoeien. De staatssecretaris heeft ook daarover gezegd dat zij naar aanleiding van onderzoek voornemens is om die per 2018 te verbieden. Vandaar deze motie. Staatssecretaris Dijksma: Voorzitter. Dank voor deze motie. Het is waar dat wij ons ook in Nederland heel erg druk maken over het doden van volgens mij maar liefst 40 miljoen eendagshaantjes. Ik geloof dat het in Europa om honderden miljoenen gaat. Het is niet vreemd dat zowel in Nederland als in andere landen de discussie over alternatieven daarvoor in alle hevigheid wordt gevoerd ook in het parlement. We zijn er na verschillende debatten toe gekomen om één heel kansrijke methode namelijk "Kijken in het ei" van In Ovo B.V. samen met andere partijen verder te gaan ontwikkelen. Eerlijk gezegd denk ik dat de motie van mevrouw Thieme niet bij de intentieverklaring past omdat zowel de pluimveebedrijven de Dierenbescherming onderzoekers als ondergetekende hebben afgesproken dat we dat alternatief eerst echt moeten uitontwikkelen. Wij hopen dat dit een succes wordt en dat daardoor het doden van eendagshaantjes kan worden voorkomen maar op dit moment is dat nog niet zeker. Ik denk dat het nu aankondigen van een verbod niet per se de — zoals mevrouw Thieme dat formuleert — "stok achter de deur" is waardoor er sneller een alternatief wordt gevonden dat in de praktijk breed kan worden toegepast. Immers alle deelnemers aan de intentieverklaring hebben de wil uitgesproken om tot dit alternatief te komen. Ik zou daarom zeggen: laten we dit een kans geven. Het is bijzonder dat we zoiets in zo'n brede samenstelling doen. Ik vind het niet goed om nu op deze manier en met deze motie alvast zo'n vooraankondiging te doen. Ik wil dit proces een kans geven. Daarom ontraad ik de motie. Mevrouw Thieme (PvdD): De staatssecretaris zegt over de problematiek rond de massale keizersneden bij dikbilkoeien ook dat er een breed draagvlak is voor een alternatief waar de hele sector bij is betrokken en dat de wil daartoe er ook is. Toch kiest zij voor een stok achter de deur voor deze sector. Zij zegt: 2018 is een duidelijke peildatum; als er daarna niets is gebeurd zal ik het verbieden. Daarom begrijp ik niet waarom er voor de ééndagshaantjes iets anders zou gelden. Ik hoor dus graag een argument op grond waarvan het in dit geval ineens heel anders zou zijn. Staatssecretaris Dijksma: Dit alternatief van In Ovo kennen we eigenlijk nog maar sinds kort. Het staat nog in de kinderschoenen. Wel is het heel hoopgevend. Daarom geef ik het graag een kans. Dat bij de intentieverklaring niet alleen onderzoekers en de dierenbescherming betrokken zijn maar ook het bedrijfsleven geeft bovendien aan dat er een ferme wil is om dit initiatief te implementeren zodra het succesvol blijkt te zijn anders zou het bedrijfsleven er immers ook geen middelen voor uittrekken.Mevrouw Thieme (PvdD): De staatssecretaris noemt geen nieuwe argumenten anders dan dat de wil er is. Ik heb zojuist al vastgesteld dat ook de wil bestaat om keizersneden bij dikbilkoeien te stoppen. Dit is dus geen nieuw argument om niet te kiezen voor een verbod bij ééndagshaantjes per 2018. Ik hoor als argument alleen dat het in de kinderschoenen staat. Dat is niet anders wat de keizersnede betreft. Ik vraag de staatssecretaris dus nogmaals waarom zij in dezen een andere afweging maakt dan ten aanzien van de keizersnede bij dikbilkoeien. Staatssecretaris Dijksma: Het is niet helemaal waar wat mevrouw Thieme zegt. Als ik mij niet vergis ontvang ik aanstaande maandag een plan van aanpak van de sector met de titel "Naar meer natuurlijke geboorten". Daarin staat een stappenplan dat leidt tot het vermijden van keizersneden bij deze koeienrassen. In die zin is men al een stap verder. Men gaat nu namelijk gewoon aan de slag. In dezen moet de methode nog in de praktijk beproefd worden en moet er worden bezien of die daadwerkelijk werkt. De voorzitter: Dank u wel voor de beantwoording. Hiermee zijn wij gekomen aan het einde van de beraadslaging. De beraadslaging wordt gesloten. De voorzitter: Aanstaande dinsdag wordt er over de motie gestemd. Ik schors de vergadering even omdat nog niet alle woordvoerders voor het volgende onderwerp aanwezig zijn. De vergadering wordt enkele ogenblikken geschorst.