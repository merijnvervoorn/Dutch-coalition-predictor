11 Beëdiging van de heer Smals (VVD) Aan de orde is de beëdiging van de heer Smals (VVD). De voorzitter: Ik geef het woord aan mevrouw Leijten tot het uitbrengen van verslag namens de commissie voor het onderzoek van de Geloofsbrieven. Mevrouw Leijten voorzitter der commissie: Voorzitter. We hebben onderzoek gedaan naar de heer Smals maar ook nog naar mevrouw Regterschot terwijl zij al geïnstalleerd is als tijdelijk lid. Doordat de heer Smals nu in de Kamer komt als tijdelijk lid is zij vast lid geworden. Soms is het ingewikkelder dan het lijkt. Soms schuiven dingen op. Dat maakt ook dat de tekst die ik mag voorlezen deze keer anders is. Ik kan u in elk geval verzekeren dat zowel mevrouw Regterschot als de heer Smals toegelaten kunnen worden. Daar kunt u gerust op zijn zeg ik tegen de VVD. De voorzitter: Gelukkig. Mevrouw Leijten voorzitter der commissie: De commissie voor het onderzoek van de Geloofsbrieven heeft de stukken onderzocht die betrekking hebben op de benoemingen van mevrouw K. Regterschot te Landgraaf en van de heer B.M.G. Smals te Delft. De commissie is tot de conclusie gekomen dat mevrouw K. Regterschot te Landgraaf terecht benoemd is verklaard in de vacature van de heer De Lange. Aangezien zij reeds lid is van de Kamer in de tijdelijke vacature van mevrouw Becker hoeft zij de voorgeschreven verklaringen en beloften niet meer af te leggen. De commissie is tevens tot de conclusie gekomen dat de heer B.M.G. Smals te Delft terecht benoemd is verklaard tot lid van de Tweede Kamer der Staten-Generaal in de resterende periode van de vacature van mevrouw Becker. De commissie stelt u daarom voor hem toe te laten als lid van de Kamer. Daartoe dient hij wel eerst de eden zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot de Kamer voor te stellen het volledige rapport in de Handelingen op te nemen. De voorzitter: Ik dank namens de Kamer de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: Ik verzoek de leden en de overige aanwezigen op de publieke tribune indien mogelijk te gaan staan. De heer Smals is in het gebouw der Kamer aanwezig om de voorgeschreven eden af te leggen. Ik verzoek de griffier hem binnen te leiden.Nadat de heer Smals door de griffier is binnengeleid legt hij in handen van de voorzitter de bij de wet voorgeschreven eden af. De voorzitter: Ik wens u van harte geluk met het lidmaatschap van onze Kamer. Ik schors de vergadering voor enkele ogenblikken zodat u de felicitaties in ontvangst kunt nemen. Ook de familie is van harte welkom. De vergadering wordt enkele ogenblikken geschorst.