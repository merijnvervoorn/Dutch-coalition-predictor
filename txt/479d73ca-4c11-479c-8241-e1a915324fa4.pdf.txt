7 Regeling van werkzaamheden (stemmingen) De voorzitter: Aan de orde zijn de stemmingen van woensdag 2 februari 2022. Voordat we gaan stemmen geef ik eerst het woord aan mevrouw Westerveld van GroenLinks. Mevrouw Westerveld (GroenLinks): Voorzitter. Gisteren hadden wij een debat over de Tijdelijke wet maatregelen covid-19. Ik verzoek om over de amendementen en de wet zelf morgen te stemmen. Over de moties kunnen we vandaag stemmen wat ons betreft. De reden is dat wij een amendement hebben ingediend dat een zware voorhang regelt maar we zijn nog met een aantal details bezig omdat een amendement niet heel makkelijk te maken is. Daar hebben we eigenlijk iets langer voor nodig; vandaar dit verzoek. De voorzitter: Ik kijk even naar de collega's om te zien of daar bezwaar tegen is. Het betekent wel dat we morgen ook weer gaan stemmen. Er is geen bezwaar tegen; ik denk zeker niet van de heer Hijink van de SP. De heer Hijink (SP): Nee zeker niet. Het geval wil dat wij ook nog met een amendement bezig zijn. Ik wil de collega's vast waarschuwen dat dit in de loop van de dag nog zomaar kan komen. Dan weet de minister dat ook en kan hij daar misschien nog een positief briefje over schrijven. De voorzitter: Het betekent dat wij vandaag alleen gaan stemmen over de moties. Dus heel onderdeel 1 schuiven we door naar morgen.