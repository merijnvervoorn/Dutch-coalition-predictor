3 Beëdiging van de heer Van Helvert Aan de orde is de beëdiging van de heer Van Helvert. De voorzitter: Ik geef als eerste het woord aan mevrouw Neppérus tot het uitbrengen van verslag namens de commissie voor het onderzoek van de Geloofsbrieven. Mevrouw Neppérus (VVD): Voorzitter. De commissie voor het onderzoek van de Geloofsbrieven heeft de stukken onderzocht die betrekking hebben op de heer M.J.F. van Helvert te Susteren. De commissie is eenstemmig tot de conclusie gekomen dat de heer M.J.F. van Helvert te Susteren terecht benoemd is verklaard tot lid van de Tweede Kamer der Staten-Generaal. De commissie stelt u daarom voor om hem toe te laten als lid van de Kamer. Daartoe dient hij wel eerst de eden zoals die zijn voorgeschreven bij de Wet beëdiging ministers en leden Staten-Generaal van 27 februari 1992 Staatsblad nr. 120 af te leggen. De commissie verzoekt u tot slot om de Kamer voor te stellen het volledige rapport in de Handelingen op te nemen. De voorzitter: Ik dank de commissie voor haar verslag en stel voor dienovereenkomstig te besluiten. Daartoe wordt besloten. (Het rapport is opgenomen aan het eind van deze editie.) De voorzitter: De heer Van Helvert is in het gebouw der Kamer aanwezig om de voorgeschreven eden af te leggen. Ik verzoek de Griffier hem binnen te leiden. Ik verzoek de leden en de overige aanwezigen in de zaal en op de publieke tribune voor zover dat mogelijk is te gaan staan. Nadat de heer Van Helvert door de griffier is binnengeleid legt hij in handen van de voorzitter de bij de wet voorgeschreven eden af. De voorzitter: Van harte gefeliciteerd met uw lidmaatschap van deze Kamer. Mag ik u als eerste en voordat u de presentielijst tekent feliciteren? Hartelijk gefeliciteerd. Dan verzoek ik u om de presentielijst te tekenen en in ons midden plaats te nemen. (Applaus vanaf de publieke tribune)De voorzitter: Ik stel aan de Kamer voor dat wij zo eerst de regeling van werkzaamheden doen en dat wij daarna overgaan tot het feliciteren van onze nieuwe collega maar natuurlijk wordt er een uitzondering gemaakt voor de fractievoorzitter van zijn fractie.