Er zijn 137 geldige stemmen uitgebracht en 139 leden hebben de presentielijst getekend. Op mr. G. Snijders is 1 stem uitgebracht. Op mr. CE. Drion zijn 12 stemmen uitgebracht. Op mr. M.A. Fierstra zijn 124 stemmen uitgebracht. De voorzitter: Aangezien de heer Fierstra de volstrekte meerderheid van het aantal geldig uitgebrachte stemmen heeft gehaald zal hij als eerste op de voordracht worden geplaatst. Ik stel voor om conform het voorstel van de vaste commissie voor Justitie de heer Drion als tweede op de voordracht te plaatsen en de heer Snijders als derde. Daartoe wordt besloten. De voorzitter: Wij gaan door naar de laatste stemming. Ik verzoek de staatssecretaris weer binnen te komen. Wij stemmen niet graag als er niemand in vak-K zit. Aan de orde is de stemming over een aangehouden motie ingediend bij het spoeddebat over benoeming van twee imams bij de krijgsmacht te weten: - de motie-De Krom/Verdonk over het ongedaan maken van de aanstelling van een imam die een reeks radicale uitspraken heeft gedaan (31700-X nr. 102). (Zie vergadering van 8 april 2009.) De voorzitter: De motie-De Krom/Verdonk (31700-X nr. 102) is in die zin gewijzigd dat zij thans luidt: Motie De Kamer gehoord de beraadslaging overwegende dat het vanzelfsprekend is dat er geestelijk verzorgers binnen Defensie werkzaam zijn van welke geloofsovertuiging dan ook en dus ook geestelijk verzorgers die Defensiepersoneel met een islamitische geloofsovertuiging sociaal en spiritueel kunnen bijstaan; overwegende dat geestelijk verzorgers binnen de krijgsmacht een cruciale vertrouwensfunctie vervullen; overwegende dat van alle geestelijk verzorgers daarom een onomstreden basisloyaliteit tegenover de krijgsmacht kan worden verlangd; overwegende dat de betreffende islamitisch geestelijk verzorger een reeks radicale uitspraken heeft gedaan die hiermee in strijd zijn; verzoekt de regering de aanstelling van de betreffende geestelijk verzorger onmiddellijk ongedaan te maken en gaat over tot de orde van de dag. Naar mij blijkt wordt de indiening van deze gewijzigde motie voldoende ondersteund. Zij krijgt nr. 107 (31700-X).Voorzitter Ik stel vast dat wij hierover nu kunnen stemmen.